[
    {
        "question": "བོད་ཅེས་པའི་མིང་འདི་ཇི་ལྟར་བྱུང་བ་དང༌། བོད་ཅེས་པའི་མིང་དེར་གོ་དོན་ཡོད་མེད་ཀྱི་འདོད་ཚུལ་མི་འདྲ་བ་གང་དག་ཡོད་དམ།",
        "answer": "ཀ༽ ཆོས་མིང་ཡུལ་ལ་འཇགས་པ་ལས་བོན་ཟུར་ཆགས་ཏེ་བོད་ཅེས་ཟེར་བ་སྟེ་གཡུང་དྲུང་བོན་རྣམས་ཀྱིས། ཐོག་མར་བོན་གྱི་ཡུལ་ཞེས་གྲགས་པ་ལས་རྗེས་སུ་བོད་ཀྱི་ཡུལ་ཞེས་ཟུར་ཆགས་པ་ཡིན་ནོ་ཟེར་བ་དང༌། ཁ༽ རྒྱལ་པོའི་མིང་ཡུལ་ལ་འཇགས་པ་སྟེ་པུ་ཏི་གུང་རྒྱལ་གྱི་མཚན་ལས་བོད་ཅེས་ཟེར་བ་དང༌། ག༽ མི་ཚོགས་ཀྱི་མིང་ཡུལ་ལ་ཆགས་པ་སྟེ་བྲོས་ལས་བོད་དུ་འགྱུར་བ། ང༽ ལེགས་སྦྱར་སྐད་དུ་བོད་ལ་བྷོ་ཊ་ཞེས་པ་ཟུར་ཆག་སྟེ་བོད་ཟེར་བ་དང༌། ཅ༽ བློ་སྟོབས་ཆེ་བས་ཕོད་པ་ལས་ཟུར་ཆག་སྟེ་བོད་ཟེར་བ་སོགས་མང་ངོ༌།། ཀ༽ ལ་ལས་བོད་ཅེས་པ་ནི་མཐོ་བའི་དོན་ཡིན་ཟེར་བ་དང༌། ཁ༽ ལ་ལས་མདོ་སྨད་པས་བོད་ལ་འོད་ཅེས་བརྗོད་པ་ལྟར་སྔར་འོད་ཡུལ་ཞེས་འབོད་ཅིང༌། དེ་ཡང་རྗེ་ལ་སྔ་བ་གཉའ་ཁྲི་བཙན་པོ་འོད་གསལ་ལྷ་ཡི་གདུང་རྒྱུད་ཡིན་པས་རྗེའི་མིང་ལ་འོད་དེ་སྤུར་རྒྱལ་ཞེས་འབོད་པ་དེ་ཡུལ་གྱི་མིང་དུ་ཐོབ་པ་ཡིན་ཟེར་བ་དང༌། ག༽ ལ་ལས་བོད་ཅེས་པ་ནི་འདོད་རྒྱལ་གྱི་མིང་ལས་གོ་དོན་གཞན་མེད་པར་འདོད་ཅིང༌། དགེ་ཆོས་ཀྱིས་ཀྱང་བོད་ཅེས་བྱ་བའི་ཚིག་དེའི་དོན་གང་ཡིན་ཟེར་ན། རྣམ་པ་གཅིག་ཏུ་ན་དོན་ཅི་ཡང་བཤད་དུ་མེད་པའི་འདོད་རྒྱལ་ཙམ་ཡིན་པའང་སྲིད་ཅེས་གསུངས། ང༽ དེ་ལྟར་བོད་ཅེས་བྱ་བ་འདི་འདོད་རྒྱལ་དང་རྗེས་གྲུབ་ཀྱི་མིང་གང་ཡིན་གསལ་ཐག་མ་ཆོད་ཀྱང༌། ཡུལ་གཞན་དང་མི་རིགས་གཞན་གྱིས་ཚུར་བཏགས་པ་ཞིག་མིན་པར་གནའ་དུས་མངའ་མཛད་བཅུ་སོགས་བྱུང་རིམ་གྱི་ནང་དུ། བདུན་པ་མ་སངས་རུས་དགུས་དབང་བྱས་ཏེ། །ཡུལ་གྱི་མིང་ནི་བོད་ཁ་ཉག་དྲུག་ཟེར། །བརྒྱད་པ་ཀླུ་བཟུང་བོད་ཁམས་གླིང་དགུར་བཏགས།། ཞེས་གསལ་བས་སྔ་མོ་ཞིག་ནས་རང་སྐད་དུ་བོད་ཅེས་པའི་མིང་འདི་ཐོག་མ་དེ་དུས་ནས་ཡོད་པ་རྟོགས་ཐུབ་པ་ཞིག་ཡིན། ཅ༽ བོད་འདི་ནི་འཛམ་གླིང་ནང་ཆེས་མཐོ་བའི་ཡུལ་གྲུ་ཞིག་ཡིན་པས་འཛམ་གླིང་གི་ཡང་ཐོག་ཅེས་འབོད་ཅིང༌། དེའི་མཐའ་འཁོར་དུ་དུས་བཞིར་འགྱུར་བ་མེད་པའི་གངས་རིས་བསྐོར་ཡོད་པར་བརྟེན་གངས་ལྗོངས་དང༌། ཁ་བ་ཅན། གངས་ཅན། བསིལ་ལྡན། བསིལ་ལྡན་ལྗོངས། གངས་རི་རྭ་བས་བསྐོར་བའི་ཞིང་སོགས་ས་བབས་ལ་གཞིགས་པས་སྙན་ངག་མཁན་རྣམས་ཀྱིས་བཏགས་པའི་མངོན་བརྗོད་ཀྱི་མིང་ཡང་དུ་མ་ཞིག་ཡོད་དོ།།"
    },
    {
        "question": "བོད་ཀྱི་སྣོད་བཅུད་ཆགས་ཚུལ་དང་བོད་ཡུལ་ལ་ཐུན་མིན་ཁྱད་ཆོས་གང་དག་ཡོད། བོད་དུ་མིའི་འགྲོ་བ་བྱུང་ཚུལ་ཇི་ལྟར་ཡིན་ནམ།",
        "answer": "བོད་ཆེན་པོའི་ཡུལ་ཁམས་ཆགས་ཚུལ་ནི། སྔར་བོད་ཀྱི་ཡུལ་ལུང་ཕལ་མོ་ཆེ་ཆུ་ཡིས་ཁེངས་ཡོད་ལ། རྗེས་སུ་རིམ་གྱིས་ཆུ་འཁྱིལ་བའི་ཡོལ་གོ་རྣམས་ཁ་ཤོར་ཏེ་ཆུ་རྣམས་ཀོང་ཡུལ་བརྒྱུད་རྒྱ་མཚོར་བཞུར་བའི་ཤུལ་དུ་རིམ་པར་རྩི་ཤིང་ནགས་ཚལ་དང༌། རི་ལུང་གི་རྣམ་པ་སོགས་སྐམ་ས་ཆགས་པས་སཱ་ལའི་སྨན་ལྗོངས་སུ་གྲགས་ལ། བོད་ལྗོངས་འདི་ཐོག་མར་ཆུས་གང་བ་རྣམས་རིམ་གྱིས་སྟོད་མངའ་རིས་སྐོར་གསུམ་གཡའ་རི་དང་གངས་རི། བར་དབུས་གཙང་རུ་བཞི་ལ་བྲག་རི་དང་སྤང་ལྗོངས། སྨད་མདོ་ཁམས་སྒང་དྲུག་རྩི་ཤིང་དང་ནགས་ཚལ་གྱིས་གང་བ་སོགས་ས་ཁམས་ཆགས་པའམ་ཡུལ་གྱི་རྣམ་པར་གྱུར་ནས་ལོ་ཆེས་མང་པོའི་བར་མིའི་འགྲོ་བ་བྱུང་མེད། རིམ་བཞིན་སྟོད་མངའ་རིས་སྐོར་གསུམ་ནི་ཤ་རྐྱང་རི་དྭགས་ཀྱི་གླིང་དང༌། བར་དབུས་གཙང་རུ་བཞི་ནི་སྟག་གཟིག་གཅན་གཟན་གྱི་ཡུལ། སྨད་མདོ་ཁམས་སྒང་དྲུག་ནི་འདབ་ཆགས་བྱ་ཡི་ཡུལ་དུ་གྱུར་བས་གཅན་གཟན་དང༌། བྱ། རི་དྭགས་སོགས་སར་གནས་སེམས་ཅན་གནས་གཞིའི་ཡུལ་དུ་རུང་བར་གྱུར་བ་སོགས་སྲོག་ཆགས་ཀྱི་འབྱུང་ཁུངས་བཤད་ཅིང་དེ་ནས་བོད་ཀྱི་མིའི་འགྲོ་བ་རིམ་བཞིན་བྱུང་ཚུལ་གསུངས་པ་རྣམས་འཛམ་གླིང་སྤྱིའི་སྣོད་བཅུད་ཁོར་ཡུག་ཆགས་ཚུལ་དང་ཡོངས་སུ་མཐུན་པ་ཡིན། བོད་ཀྱི་ཡུལ་ཁམས་སྤྱིའི་ཆགས་དབྱིབས་ནི། སྟོད་མངའ་རིས་སྐོར་གསུམ་རྫིང་དང་འདྲ། །བར་དབུས་གཙང་རུ་བཞི་ཡུར་བ་འདྲ། །སྨད་མདོ་ཁམས་སྒང་དྲུག་ཞིང་དང་འདྲ། །ཞེས་ཡུལ་གྱི་དབྱིབས་ཙམ་བསྟན་པ་ཡོངས་གྲགས་ལྟར་དང༌། དེང་ཚན་རིག་པས་རྟོག་ཞིབ་བྱས་པའི་སྡོམ་ཚིག་ཏུའང༌། ད་ཕན་ཕལ་ཆེར་ལོ་ངོ་དུང་ཕྱུར་གཅིག་དང་བྱེ་བ་དྲུག་གི་སྔ་རྗེས་སུ་བོད་ཡུལ་འདི་རྒྱ་མཚོ་ཆེན་པོ་ཞིག་ཡིན་ལ། ལོ་ས་ཡ་གཉིས་དང་འབུམ་ལྔའི་གོང་ཙམ་དུ་ས་བབ་ཁད་ཀྱིས་མཐོ་རུ་སོང་སྟབས་སྐམ་ས་ཆེན་པོ་ཞིག་ཆགས་པར་འདོད་དོ།། བོད་ཡུལ་གྱི་ཁྱད་ཆོས་ནི། གངས་རི་མཐོན་པོའི་ནི་དབུས། ཆུ་བོ་ཆེན་པོའི་ནི་མགོ ཡུལ་མཐོ་ས་གཙང་བ་ལ། ཞེས་དང༌། རི་མཐོན་པོ་གནམ་གྱི་ཀ་བ་ཡོད། །མཚོ་དམའ་མོ་གཡུ་ཡི་མེ་ལོང་ཡོད། །སྤང་སེར་པོ་གསེར་གྱི་ལྷུན་པོ་ཡོད། །ཅེས་དང༌། བཀའ་གདམས་གླེགས་བམ༌ལས། ཤར་རྡོ་རྗེ་གདན་གྱི་བྱང་ཕྱོགས་ན། །གནས་པུར་རྒྱལ་བོད་ཅེས་བྱ་བ་ཡོད། །རི་མཐོན་པོ་གནམ་གྱི་ཀ་བ་ཡོད། །མཚོ་དམའ་མོ་གཡུ་ཡི་མཌཎལ་ཡོད། །གངས་དཀར་པོ་ཤེལ་གྱི་མཆོད་རྟེན་ཡོད། །སྤང་སེར་པོ་གསེར་གྱི་ལྷུན་པོ་ཡོད། །དྲི་ཞིམ་པོ་སྨན་གྱི་བདུག་སྤོས་ཡོད། །ཚོན་བཀྲ་བ་གསེར་གྱི་མེ་ཏོག་ཡོད། །དབྱར་བཀྲ་བ་གཡུ་ཡི་ཞིང་ཁམས་ཡོད། །ཞིང་དེ་ན་ཁྱོད་ཀྱི་གདུལ་བྱ་ཡོད། །ཅེས་དང༌། ཆོས་འབྱུང་མཁས་པའི་དགའ་སྟོན་ལས། རི་མཐོ་ས་གཙང་ཆུ་བསིལ་ཚད་པ་མེད། །སྦྲུལ་གདུག་སྟག་གཟིག་ཅེ་སྤྱང་དུག་སྦྲང་མེད། །འཛམ་གླིང་ཆུ་བཞིའི་མགོ་བོ་གངས་ཅན་གནས། །ས་ལས་ལྕགས་རིས་རིན་ཆེན་སྣ་ལྔ་བྱུང༌། །སྤང་ལྗོངས་མཚོ་དང་ཆུ་རྒྱུན་རབ་ཏུ་མང༌། །ལོངས་སྤྱོད་དམན་ཡང་འཛམ་གླིང་ཡུལ་གཞན་ལས། །དེ་ལྟའི་ཁྱད་ཆོས་དུ་མས་ཁྱད་པར་འཕགས། །ཞེས་དང༌།"
    },
    {
        "question": "བོད་གངས་ཅན་གྱི་ལྗོངས་སུ་འགྲོ་བ་ཐོག་མར་བྱུང་ཚུལ་ལ་ལོ་རྒྱུས་མཁན་པོ་རྣམས་ཀྱི་བཞེད་ཚུལ་མི་འདྲ་བ་གང་དག་ཡོད་དམ།",
        "answer": "བོད་དུ་མིའི་འགྲོ་བ་ཐོག་མར་བྱུང་ཚུལ་ལ་བཞེད་པ་མང་དུ་ཡོད་པ་སྟེ། བོན་གྱི་ཆོས་ལུགས་ནས་བཤད་ཚུལ་དང༌། སངས་རྒྱས་ཆོས་ལུགས་སྤྱིའི་བཤད་ཚུལ། བོད་གནའ་རབས་ཀྱི་ལོ་རྒྱུས་ཐོག་བཤད་ཚུལ་བཅས་གསུམ་ཡོད་པ་ལས། དང་པོ། བོན་གྱི་ཆོས་ལུགས་སམ་བོད་ཀྱི་ཆེས་གནའ་བོའི་བཤད་ཚུལ་ནི། ༵༵རླངས་ཀྱི་པོ་ཏི་བསེ་རུ་རྒྱས་པ་ཀཀ ལས། འབྱུང་བ་རྣམ་ལྔའི་སྙིང་པོ་ལས། སྒོ་ང་ཆེན་པོ་གཅིག་ཡོང་བ། ཕྱིའི་སྒང་ཤུན་ལ་ལྷ་བྲག་དཀར་མོ་ཆགས། །ནང་གི་སྒོང་ཆུ་ལ་དུང་མཚོ་དཀར་མེར་འཁྱིལ། །བར་གྱི་སྒོ་ངའི་དར་ཆ་ལ། །རིགས་དྲུག་སེམས་ཅན་ཀུན་ཏུ་གྲོལ། །ཞེས་དེ་ལ་མིག་དང༌། རྣ་བ། སོ། ལྕེ། རྐང་ལག་སོགས་དོད་ནས་ཡེ་སྨོན་རྒྱལ་པོ་བྱ་བ་བྱུང༌། དེ་དང་ཆུ་ལྕག་རྒྱལ་པོ་འདུས་པས་རིམ་བཞིན་མིའི་འགྲོ་བ་འཕེལ་བ་ཡིན་ཞེས་བོན་ལུགས་སུ་བསྐལ་པ་ཡ་ཐོག་གི་སྣོད་བཅུད་རྣམས་སྲིད་པ་ཀློང་གི་སྒོ་ང་ལས་གྲོལ་བར་བཤད་དོ།། གཉིས་པ། སངས་རྒྱས་ཆོས་ལུགས་ཀྱི་བཤད་ཚུལ་ནི། འབྱུང་བ་ལྔ་སོ་སོ་རྡུལ་ཕྲན་མང་པོ་ཕན་ཚུན་འདུས་པ་ལ་བརྟེན་ནས་རྒྱ་མཚོ་དང་སྐམ་ས་སོགས་ཆགས་རྗེས་ལྷ་ཡུལ་ནས་སེམས་ཅན་ཞིག་ཤི་ནས་མི་ཡུལ་དུ་སྐྱེ་བ་བླངས་པ་ནས་འགྲོ་བ་མི་ཡི་རིགས་ཐོག་མར་བྱུང་བར་བཤད་པས་ཞིབ་པར་མངོན་པ་མཛོད་ཀྱི་ལེའུ་གསུམ་པར་གཟིགས་པར་འཚལ་ལོ།། གསུམ་པ། བོད་ཀྱི་གནའ་རབས་ཀྱི་ལོ་རྒྱུས་ཐོག་བཤད་ཚུལ་ནི། བོད་ཀྱི་མི་རིགས་ནི་ཐོག་མར་ཡར་ཀླུང་གཙང་པོའི་རྒྱུད་རྩེད་ཐང་ས་ཁུལ་དུ་ཕ་སྤྲེའུ་དང་མ་བྲག་སྲིན་གཉིས་འདུས་པ་ལ་བརྟེན་ནས་ཕྲུ་གུ་མང་དུ་བྱུང་བ་ལས་རིམ་བཞིན་མི་ཡི་འགྲོ་བ་བྱུང་བར་བཤད་དོ།། ཀ༽ སྡེ་སྲིད་སངས་རྒྱས་རྒྱ་མཚོས། སྟག་ལོ་སོགས་འགའ་ཞིག་རྒྱ་བལ་སོགས་ཡུལ་གྲུ་གཞན་དང་འདྲ་བར་ཐོག་མ་ནས་མིའི་འགྲོ་བ་ཆགས་པར་བཞེད་པ་ཡིན། ཁ༽ པཎ་ཆེན་བསོད་གྲགས་ཀྱིས་མཛད་པའི་རྒྱལ་རབས་འཕྲུལ་གྱི་ལྡེ་མིག༌ལས། ལུང་རྣམ་འབྱེད་དང་དུས་ཀྱི་འཁོར་ལོ་སོགས་སུའང་བོད་ཅེས་མང་དུ་བྱུང་བས། ངོ་བོ་བདག་ཅག་གི་སྟོན་པ་བྱོན་པའི་དུས་ལས་ཡུལ་དང་མི་གཉིས་ཀ་ཆེས་སྔ་བས་ཆགས་པ་ཞིག་ཏུ་སྣང་ཞེས་གསུངས། ག༽ འགོས་ལོའི་དེབ་སྔོན་ལས། བོད་ཀྱི་ཡུལ་འདི་ཡང་རྒྱ་གར་དང་འདྲ་བར་ཡུལ་དང་མི་ལ་སོགས་པ་གནས་པའི་བསྐལ་པ་ནས་བྱུང་བར་བྱས་ན་ཡང་ལུང་དང་རིགས་པའི་གནོད་པ་མེད་ཅེས་གསུངས་ལ༑ དེ་བཞིན་བོད་ཀྱི་ལོ་རྒྱུས་མཁན་པོ་སྟག་ལོ་དང༌། བུ་སྟོན། ནེལ་པ་པཎྜི་ཏ་སོགས་ཀྱིས་ཀྱང་འདི་ལྟར་མགྲིན་གཅིག་ཏུ་འདོད་པ་ལྟར་མི་ལོ་སྟོང་ཕྲག་འགའ་ཞིག་དང༌། ཡང་ན་མི་ལོ་ཁྲི་ཁྲག་དུ་མའི་སྔོན་དུ་གངས་ཅན་གྱི་ཡུལ་དེར་འགྲོ་བ་མིའི་རིགས་གནས་ཡོད་པ་ལས། ཡུལ་ཕྱོགས་གང་ཞིག་ནས་ཀྱང་མི་ཆས་འོངས་ཏེ་དེའི་རྒྱུད་པ་ལས་བོད་གངས་ཅན་གྱི་མི་རྣམས་བྱུང་བ་རྩ་བ་མ་ཡིན་ནོ།།"
    },
    {
        "question": "བོད་ཁ་བ་གངས་ཅན་གྱི་ཞིང་ཁམས་སུ་འགྲོ་བ་མིའི་རིགས་ཇི་ལྟར་བྱུང་ཚུལ་ལ་མཁས་པའི་བཞེད་ཚུལ་མི་འདྲ་བ་གང་དག་ཡོད་དམ།",
        "answer": "ཀ༽ རྒྱལ་པོའི་བཀའ་ཐེམས་དང༌། ཀ་འཁོལ་མ། མ་ཎི་བཀའ་འབུམ་སོགས་ནས་འབྱུང་བ་ལྟར་ཕ་སྤྲེའུ་རྒན་དང་མ་བྲག་སྲིན་གཉིས་འདུས་པ་ལས་སྤྲེའུ་ཕྲུག་བྱུང་བ་དེ་ནས་བརྒྱུད་པ་མང་པོ་རིམ་བཞིན་འཕེལ་ནས། བོད་མི་རིགས་ཀྱི་མེས་པོ་སྟེ། བསེ། རྨུ༑ ལྡོང༌། སྟོང་བཅས། ༼རུས་རྒྱུད་ཚན་པ་ཁག་བཞིར་གྱེས་པ་ལས་རུས་རྒྱུད་ཚོགས་ཁག་ཐོག་མར་བྱུང་བ་ཡིན་ཞེས། བོད་ཀྱི་རུས་མཛོད་ལས་གསལ།༽ བོད་ཀྱི་ཐོག་མའི་རིགས་ཏེ་ནང་གི་རིགས་བཞི་དང༌། དབྲ། འབྲུ་གཉིས་ཕྱི་ཡི་རིགས་བཅས་མིའུ་གདུང་དྲུག་བྱུང་བ་ལས་རིམ་གྱིས་མིར་གྱུར་བའི་རྒྱུད་པ་ལས་བོད་མི་འཕེལ་བར་གྲགས་ཤིང༌། དེས་ན་སྤྲེའུ་མིར་གྱུར་ཏེ་མིའི་འགྲོ་བ་ཆགས་པ་ནི་སྔ་བ་ཡིན། ཁ༽ ལྷ་ལས་ཕུལ་བྱུང་གི་སྟོད་འགྲེལ་ ལས། རྩོད་ལྡན་ཐོག་མའི་སྐབས། སྐྱ་སེང་བུ་ལྔ་དམག་འཁྲུག་བྱུང་ནས། རུ་པ་ཏི་ཞེས་བྱ་བའི་རྒྱལ་པོ་དཔུང་གི་ཚོགས་གཅིག་དང་བཅས་པ་གཡུལ་འགྱེད་པའི་ཚེ་བུད་མེད་ཀྱི་ཆ་ལུགས་སུ་བྱས་ཏེ་བྲོས་ནས་རི་ཁ་བ་ཅན་གྱི་རི་ཁྲོད་དུ་ཞུགས་ཏེ་གནས་པའི་རིགས་ལས་དེང་སང་ན་ཡང་བོད་ཅེས་བྱ་བར་གྲགས་པ་ཡིན་ཞེས་རྒྱ་གར་ནས་མཆེད་པ་ཡིན་ཟེར་བ་དང༌། ག༽ ནུབ་ཕྱོགས་པས་སོག་པོའི་རིགས་སུ་བརྩི་བར་གྲག་ལ། ང༽ དངོས་རྫས་བསྔོག་འདོན་གྱི་ཚན་རིག་ལྟར་ནའང་བོད་ཀྱི་མི་རིགས་འདི་ཡུལ་གཞན་ནས་ཡོང་བ་མ་ཡིན་པར་གདོད་མ་ནས་བོད་ས་རང་དུ་བྱུང་བའི་མི་རིགས་ཤིག་ཡིན་པར་ར་སྤྲོད་བྱུང་བས་བོད་མི་རིགས་ནི་རྒྱལ་ཁབ་གཞན་གྱི་མི་རིགས་དང་མ་འདྲེས་པའི་མི་རིགས་ཁྱད་པར་བ་ཞིག་ཡིན། ང༽ མིའུ་གདུང་དྲུག་རྣམས་ཁོང་ཚོའི་རྩེད་འཇོའི་སྤྱོད་པ་ལས་ཁོང་ཚོའི་རིག་པ་རིམ་བཞིན་འཕེལ་རྒྱས་སུ་གྱུར་ནས་མིའི་རྣམ་པར་གྱུར་ལ། ལྷོ་བྲག་ཆོས་འབྱུང་ལས། ལོ་ཏོག་ཟོས་པས་དེ་ཀུན་མི་ཉིད་གྱུར། །མ་རྨོས་འབྲུ་ཟ་གོས་སུ་ཤིང་ལོ་གྱོན། །ནགས་ན་རི་དྭགས་ལྟ་བུར་གནས་ཡི། །ཀློ་དང་མོན་ལྟར་སྤྱོད་པས་བོད་ཡུལ་གང༌། །ཞེས་གསུངས་པ་ལྟར་ཁོང་ཚོའི་ཟས་སུ་ཤིང་འབྲས་ཟ་ཞིང༌། གོས་སུ་ཤིང་ལོ་གྱོན།  ནགས་གསེབ་ཏུ་རི་དྭགས་ལྟར་འཚོ་སྡོད་བྱེད། དེ་ལྟར་མིའི་འགྲོ་བ་དར་བ་ནས་བཟུང་ལོ་སྟོང་ཕྲག་དུ་མའི་རྗེས་སུ་འཚོ་ཐབས་ཀྱི་རྩོལ་བ་ལ་བརྟེན་ནས་རིམ་བཞིན་ཞིང་པ་དང༌། འབྲོག་པ། ས་མ་འབྲོག་སོགས་བྱུང་སྟེ་ཡུལ་སྡེའི་སྤྱི་ཚོགས་ཀྱི་རྣམ་པར་གྱུར་བ་ཡིན་ལ། ཞིང་ལ་སྔ་བ་བཟོ་དང་ཞིང༌། ཡུལ་ལ་སྔ་བ་ཡར་ལུང་སོག་ཁ་ཞེས་པ་སྐབས་དེ་དུས་ནས་བྱུང་ངོ༌།། གཞན་ཡང་བོད་མིའུ་གདུང་དྲུག་ཏུ་གྲགས་པ་ནི། འབྲི་གུང་སྐྱུ་རའི་གདུང༌། སྟག་ལུང་ག་ཟིའི་གདུང༌། ས་སྐྱ་འཁོན་གྱི་གདུང༌། ཆོས་རྒྱལ་བྱ་ཡི་གདུང༌། འོད་གསལ་ལྷ་ཡི་གདུང༌། སྣེའུ་གདོང་གོང་མ་ལྷ་ཡི་གདུང་དང་དྲུག་གོ །མི་རྣམས་ཀྱི་རུས་ཀྱི་ཕྱི་མོ་བཅུ་གཉིསས་ནི། རྒྱལ་རིགས་ཆེ་བ། རྗེའི་རིགས་བཙུན་པ། བྲམ་ཟེའི་རིགས་གཙང་བ། དམངས་རིགས་མང་བ་སྟེ་སྤྱིའི་རིགས་བཞི་བརྒྱ་ལྷ་ལས་ཆད། རྒྱ་ནག་ཀླུ་ལས་ཆད། ཧོར་ལྷ་མ་ཡིན་ལས་ཆད། བོད་སྤྲེའུ་དང་བྲག་སྲིན་ཏེ་འདྲེ་ལས་ཆད། དེ་བཞི་ལ་བར་གྱི་རིགས་བཞི། ལྡོང་དང་སྟོང་གཉིས། སེ་དང་རྨུ་གཉིས་ཏེ་ནང་གི་རིགས་ཀྱི་ཕྱི་མོ་བཞིའོ།།"
    },
    {
        "question": "བོད་དུ་མངའ་མཛད་ཐོག་མར་བྱུང་ཚུལ་ཇི་ལྟར་ཡིན་དང༌། མངའ་མཛད་ཀྱི་རིམ་པ་དང༌། མངའ་མཛད་དེ་དག་གང་དང་ཡིན་ནམ།",
        "answer": "དེ་ཡང༌། ཆོས་འབྱུང་མཁས་པའི་དགའ་སྟོན་ ལས། བོད་ཁམས་ཡུལ་དུ་རུང་བར་གྱུར་ནས་ཀྱང༌། །དང་པོ་མི་མ་ཡིན་གྱི་ཡུལ་དུ་གྱུར། །གནོད་སྦྱིན་ལ་སོགས་བཅུ་གཉིས་དབང་བྱས་སྐད། །ཅེས་སོགས་གསུངས་པ་ལྟར་རང་རེའི་བོད་ཀྱི་ཡུལ་འདིར་སྤྱི་ལོའི་སྔོན་གྱི་ལོ་ངོ་སུམ་སྟོང་ལྷག་ཙམ་གྱི་གོང་ན། བོད་ཀྱི་ལོ་རྒྱུས་ཐོག་ཏུ་མངའ་མཛད་ཀྱི་ཐོག་མ་ནི་གནོད་སྦྱིན་ནག་པོའི་དུས་རབས་ནས་འགོ་ཚུགས་པ་ཞིག་ཡིན། བཀའ་ཐང་སྡེ་ལྔ༌ལས།  སྤུ་རྒྱལ་གོང་དུ་མངའ་མཛད་དྲུག་ཏུ་བྱུང༌། ཞེས་དང༌། དེའི་རྗེས་སུ་བྱུང་བའི་གཉིས་པ་བདུད་ཀྱི་དུས་རབས། གསུམ་པ་སྲིན་པོའི་དུས་རབས། བཞི་པ་དམར་འཇམ་ལྷ་ཡི་དུས་རབས། ལྔ་པ་རྨུ་ཡི་དུས་རབས། དྲུག་པ་ཀྲོག་ཀྲོག་འདྲེ་ཡི་དུས་རབས། བདུན་པ་མ་སངས་རུས་དགུའི་དུས་རབས། བརྒྱད་པ་ཀླུ་བཙན་གྱི་དུས་རབས། དགུ་པ་རྒྱལ་པོའམ་འགོང་པོ་སྤུན་དགུའི་དུས་རབས། བཅུ་པ་ཟ་རམས་སྐྱེས་དྲུག་གི་དུས་རབས། བཅུ་གཅིག་པ་རྒྱལ་ཕྲན་སིལ་མ་བཅུ་གཉིས་ཀྱི་དུས་རབས། བཅུ་གཉིས་པ་རྒྱལ་ཕྲན་སིལ་མ་བཞི་བཅུའི་དུས་རབས་བཅས་བྱུང་ངོ༌།། ཚལ་པའི་དེབ་དམར༌ལས། སྔོན་གྱི་ཡིག་ཚང་རྣམས་ལས་བྱུང་བ། བོད་ཀྱི་ཡུལ་འདིར། དང་པོར་མི་མེད་དེ། མི་མ་ཡིན་དུ་མས་གང་བར་གྱུར་བ་ལ། སྲིད་པ་ཆ་མཁན་རྗེས་དབང་བྱས་སྐད། དེ་ནས་རིམ་གྱིས་དབུ་རྗེ་བཙན་པོ། བདུད་པོ་མ་ཏྲང་རུ་ཏྲ། སྲིན་པོ་ཡ་ཀྵ་དེ་བ། ཀླུ་རྒྱལ་གང་བ་རྣམས་ཀྱིས་དབང་བྱས། དེ་ནས་སྤྱན་རས་གཟིགས་ཀྱིས་སྤྲུལ་པ་སྤྲེའུ་བྱང་ཆུབ་སེམས་དཔའ་དང༌། སྒྲོལ་མའི་སྤྲུལ་པ་བྲག་སྲིན་མོ་ལས། བོད་ཀྱི་མི་རྣམས་བྱུང་སྟེ། མ་སངས་སྤུན་དགུ། རྒྱལ་ཕྲན་ཉི་ཤུ་རྩ་ལྔ། རྒྱལ་ཕྲན་བཅུ་གཉིས། རྒྱལ་ཕྲན་སིལ་མ་བཞི་བཅུས་རིམ་གྱིས་དབང་བྱས་སྐད་དོ༑ ༑ཞེས་གསུངས་པས་ཕལ་ཆེར་སྤྱི་ལོའི་སྔོན་གྱི་ལོ་ངོ་ཉིས་སྟོང་ཙམ་ནས་རྒྱལ་རབས་སིལ་མ་བཅུ་གཉིས་དང༌། སིལ་མ་བཞི་བཅུ་སོགས་རིམ་པར་བྱུང་བས་ད་ཕན་མི་ལོ་སྟོང་ཕྲག་དུ་མའི་གོང་རོལ་དུ་བོད་ཁམས་སྟོད་སྨད་བར་གསུམ་དུ་རྒྱལ་ཕྲན་མིང་བགྲང་ཐུབ་པ་གོང་སྨོས་དེ་ཙམ་ལགས་སོ།། ལྷོ་བྲག་ཆོས་འབྱུང་ལས། དང་པོ་གནོད་སྦྱིན་ནག་པོས་དབང་བྱས་ཏེ། །ཡུལ་གྱི་མིང་ཡང་བཟང་ཡུལ་རྒྱན་མེད་ཟེར། །མཚོན་ཆ་མདའ་གཞུ་དེ་ཡི་དུས་སུ་བྱུང༌། །དེ་ནས་རི་ཏེ་མགོ་ནག་བདུད་ཀྱིས་བྱས། །མིང་ཡང་བདུད་ཡུལ་ཁ་རག་རོང་དགུར་བཏགས། །སྟ་རེ་དགྲ་སྟ་དེ་ཡི་དུས་སུ་བྱུང༌། །དེ་ནས་སྲིན་པོ་གཉའ་རེངས་ཁྲག་མིག་བྱས། །ཡུལ་མིང་སྲིན་པོ་ནག་པོ་དགུ་ཡུལ་ཟེར། །སྲིན་མོ་རྐང་དང་སྒྱོགས་གཉིས་ལག་ཆར་བྱུང༌། །བཞི་པ་དམར་འཇམ་ལྷ་ཡི་དབང་བྱས་ཏེ། །ཡུལ་གྱི་མིང་ཡང་ལྷ་ཡུལ་གུང་ཐང་ཟེར། །དེ་ཡི་དུས་སུ་ལག་ཆར་ཞགས་པ་འཕེན། །དྲུག་པ་ཀྲོག་ཀྲོག་འདྲེ་ཡིས་དབང་བྱས་ཏེ། །ཡུལ་གྱི་མིང་ལ་ལང་ཏང་ལིང་ཏང་ཟེར། །ལག་ཆར་བེར་ཀ་འུར་རྡོ་འཕེན་པ་བྱུང༌། །བདུན་པ་མ་སངས་རུས་དགུས་དབང་བྱས་ཏེ། །ཡུལ་གྱི་མིང་ནི་བོད་ཁ་ཉག་དྲུག་ཟེར། །ལག་ཆར་དོང་རལ་གོ་ཆ་ཕུབ་ཆུང་བྱུང༌། །བརྒྱད་པ་ཀླུས་བཟུང་བོད་ཁམས་གླིང་དགུར་བཏགས། །དགུ་པ་རྒྱལ་པོས་དབང་བྱས་ངམ་པོ་ཆེ། །བཅུ་པ་འགོང་པོ་སྤུན་དགུས་དབང་བྱས་ཏེ། །ཡུལ་གྱི་མིང་ཡང་སྟོང་སྡེ་བཅོ་བརྒྱད་ཟེར། །ཞེས་མངའ་མཛད་བཅུ་བྱུང་བ་ལྟར་མངའ་མཛད་དེ་ཚོས་ས་གནས་བཅད་བཟུང་གི་ཚུལ་དུ་མདོ་དབུས་ཁམས་གསུམ་དུ་ཁྱབ་ཡོད། དེའི་སྐབས་སུ་ལག་ཤེས་བཟོ་ལས་སྣ་ཚོགས་དར་ཏེ་ལྕགས་ཀྱི་མཚོན་ཆ་དང་ཡོ་བྱད་མདའ་མདུང་གཞུ་གསུམ་དང༌། སྟ་རེ། དགྲ་སྟ། སྒྱོགས། ཞགས་པ། བེར་ཀ འུར་རྡོ། ཆུ་གྲི། དོང་རལ། ཕུབ་ཆུང༌། གོ་ཆ་སོགས་བཟོས་ཤིང༌། དེས་ཕྱིའི་དགྲ་འགོག་ཅིང་ནང་གི་འབངས་སྐྱོང་བར་ཕན་ནུས་ཆེན་པོ་ཐོན་ཡོད་ལ། མངའ་མཛད་བཅུའི་དབར་དུ་འཐབ་རྩོད་སྣ་ཚོགས་བྱུང་སྟེ་གཅིག་འོག་གཅིག་གིས་མ་བསྡུས་པར་སོ་སོར་གྱེས་པས་རྒྱལ་ཕྲན་སིལ་མ་བཅུ་གཉིས་སུ་གྱུར། རྒྱལ་ཕྲན་རེ་ལ་རྗེ་བོ་རེ་དང་བློན་པོ་གཉིས་རེ་ཡོད་པར་བཤད། ཚན་སྐོར་དེ་ཡང་རིམ་གྱིས་རྒྱལ་ཁབ་ཀྱི་རྣམ་པར་གྱུར་ནས་དམག་དང་ཁྲིམས་སོགས་ཀྱི་སྒྲིག་གཞིའང་ཡོད་སྐད། རྒྱལ་ཕྲན་དེ་དག་བྱུང་ནས་རིང་མོ་ཞིག་འདས་པ་ན། དཔུང་སྟོབས་ཀྱི་ཚད་མི་འདྲ་བ་བྱུང་སྟབས་རྒྱལ་པོ་བྱུང་ཞིང༌། བློན་པོས་ཀྱང་ཕྱིའི་སོ་ཁ་སྲུང་བའི་དམག་ལ་ཁ་ལོ་བསྒྱུར་བ་ན་དགྲ་འགོག་གཉེན་སྐྱོང་གི་ལས་ལ་བརྩོན་ཞིང༌། ནང་བློན་གྱིས་ནང་གི་བྱ་བ་ཚང་མ་ལག་བསྟར་དང་རྒྱལ་པོར་ཞབས་གཏོགས་སྒྲུབ་པའི་ལས་ལ་གཞོལ་བར་གྲགས་སོ།།"
    },
    {
        "question": "བོད་ཀྱི་ཡ་ཐོག་སྤྱི་ཚོགས་ཀྱི་སྐབས་རྒྱལ་ཕྲན་སིལ་མ་བཅུ་གཉིས་དང༌། སིལ་མ་བཞི་བཅུ་སོགས་རིམ་པར་བྱུང་ཚུལ་ཇི་ལྟར་ཡིན་ནམ།",
        "answer": "དེ་ཡང༌། ཆོས་འབྱུང་མཁས་པའི་དགའ་སྟོན་ ལས། བོད་ཡུལ་མི་ཡི་འགྲོ་བར། དེ་ཚེ་རྒྱལ་ཕྲན་སིལ་མ་བཅུ་གཉིས་དང༌། མཐའ་མར་རྒྱལ་ཕྲན་བཞི་བཅུས་དབང་བྱས་སྐད་ཅེས་གསུངས། དེ་ཡང་རྒྱལ་ཕྲན་སིལ་མ་བཅུ་གཉིས་ནི། ༡ མཆིམས་ཡུལ་གྲུ་ཤུལ་ན་མཆིམས་རྗེ་ནི་གུ་ཡོང༌། བློན་པོ་སྣང་དང་དིང༌། ༢ ཞང་ཞུང་ཡུལ་ན་ནི། རྒྱལ་ལིག་སྙ་ཤུར། རྨ་དང་ར་སངས་བློན། ༣ དེ་བཞིན་དུ་མྱང་རོ་ཕྱོད་དཀར་ན་གཙང་རྗེ་ཐོད་དཀར་བློན་པོ་གནང༌། ༤ གནུབས་ཡུལ་གླིང་དགུ་ན་སྣུབས་རྗེ་དམིགས་པ་བློན་པོ་རྨེའུ་དང་འབྲོ། ༥ ཉང་རོ་ཤམ་པོར་ལོ་རྔམ་རྗེ་བློན་པོ་ཤེ་སུག་གཉིས། ༦ ཀྱི་རི་ལྗོན་སྔོན་ན་ཀྱི་རྗེ་རྨང་པོ་བློན་པོ་ངམ་དང་འབྲོ། ༧ ངམ་ཤོང་ཁྲ་སྣར་ཟིངས་རྗེ་ཁྲི་འཕྲང་བློན་མགར་དང་གཉན། ༨ འོལ་ཕུ་སྤང་མཁར་དུ་ཟིང་རྗེ་གོང་ནམ་བློན་པོ་རྔོག་དང་སྦས། ༩ ཀྲིཎཥ་རོལ་མོ་གོང་དུ་བྲང་རྗེ་གོང་ནམ་བློན་སྤྲད་དང་ཞུགས། ༡༠ ཀོང་ཡུལ་བྲེ་སྣ་ན་ཀོང་རྗེ་དཀར་པོ་ཏུག་དང་མཁར་བ་བློན། ༡༡ དྭགས་ཡུལ་རྣམ་གསུམ་ན་ཉང་བཙུན་གླང་རྒྱལ་བློན་པོ་བུག་དང་ངོ་རྗེ། ༡༢ དྭགས་ཡུལ་གྲུ་བཞི་ན་དྭགས་རྗེ་མང་པོ་རྒྱལ་བློན་པོ་རླངས་སྐམ་གཉིས་སོ།། རྒྱལ་ཕྲན་སིལ་མ་བཞི་བཅུ་ནི། ཡུལ་ནི་འབྲོག་མོ་རྣམ་གསུམ་ན། རྒྱལ་པོ་སེ་མིར་ཁྲིད་ཞུགས། དེ་ཡི་བློན་པོ་ཀ་རེན་ག གཡེ་མོ་ཡུལ་དྲུག་ན་གཡེ་རྗེ་མཁར་བ་བློན་པོ་རྦོ་དང་སྟུག སེ་མོ་གྲུ་བཞི་ན་གཉགས་རྗེ་གྲུ་འཕྲང་སེ་དང་ཉང་གཉིས་བློན། ཞེས་གྲག་གོ །དེ་ནས་རྒྱལ་ཕྲན་དེ་དག་ཕན་ཚུན་འཐབ་རྩོད་དང་སྲོག་གཅོད་པར་ཤིན་ཏུ་དགའ། ལེགས་ཉེས་ཀྱི་དབྱེ་བ་མི་འབྱེད་པར་བཙོན་རར་བཅུག དེ་བཞིན་མཐའ་བཞིའི་རྒྱལ་ཁབ་རྣམས་ཀྱིས་ཀྱང་དམག་ལན་མང་དྲངས་པས་རྟག་ཏུ་མནར་ཞིང་གཙེ་ཞིང་གནས་སོ།། དེ་ལྟར་གཉའ་ཁྲིའི་གོང་དུ་རྒྱལ་ཕྲན་སིལ་མ་བཅུ་གཉིས་དང༌། དེ་ནས་རིམ་གྱིས་རྒྱལ་ཕྲན་སིལ་མ་བཅུ་བཞི་དང༌། རྒྱལ་ཕྲན་ཉེར་ལྔ། རྒྱལ་ཕྲན་སིལ་མ་བཞི་བཅུ་སོགས་བྱུང་ཞེས་དེབ་ཐེར་དང་ཆོས་འབྱུང་ཕལ་མོ་ཆེར་གསལ་ཡང་ད་ཕན་བོད་ཁམས་སྟོད་སྨད་བར་གསུམ་དུ་རྒྱལ་ཕྲན་མིང་བགྲང་ཐུབ་པ་གོང་གི་དེ་ཙམ་ལགས་ཤིང༌། རྒྱལ་ཕྲན་ཉེར་ལྔ་ནི་རེ་རེ་བཞིན་མིང་དང་ལོ་རྒྱུས་གསལ་བ་མ་མཐོང་བས་ངག་རྒྱུན་ཙམ་དུ་ཟད་དམ་སྙམ། རྒྱལ་ཕྲན་སིལ་མ་བཞི་བཅུ་ནི། ཆོས་འབྱུང་མཁས་པའི་དགའ་སྟོན་དུ་རྒྱལ་བློན་གྱི་མིང་དང་ཡུལ་མིང་བཀོད་པའི་ཚིག་གི་དུམ་བུ་རེ་དྲངས་པ་ཙམ་ལས་ཆ་ཚང་བཀོད་མེད་ལ། གཞན་དུའང་དེ་ལྟར་འཁོད་པ་མི་སྣང་ངོ༌།།   །།  སྣོད་བཅུད་ཆགས་ཚུལ་མངའ་མཛད་རྣམ་བཅུ་དང༌། ། ཡ་ཐོག་བསྐལ་པའི་རྒྱལ་ཕྲན་སིལ་མ་རྣམས། ། རིམ་པར་བྱུང་བའི་གངས་ཅན་སྨན་ལྗོངས་ཀྱི། ། སྔ་བའི་ལོ་རྒྱུས་མདོར་ཙམ་བཤད་ཟིན་ཏོ། །        "
    },
    {
        "question": "བོད་ཀྱི་རྗེ་ལ་སྔ་བ་གཉའ་ཁྲི་བཙན་པོ་ནས་བཟུང་མཐའ་མ་གླང་དར་བར་བཙན་པོ་ཞེ་གཉིས་རྣམས་སྡེ་ཚན་གང་དག་དུ་དབྱེ་ཡོད་དམ།",
        "answer": "བོད་ཀྱི་བཙན་པོ་རིམ་བྱོན་རྣམས་གནམ་གྱི་ཁྲི་བདུན་དང༌། སྟོད་སྟེང་གཉིས། བར་གྱི་ལེགས་དྲུག ཆུ་ཡི་སྡེ་བརྒྱད། ཚིགས་ཀྱི་བཙན་ལྔ༑ ཕུན་སུམ་ཚོགས་པའི་བོན་རྒྱལ་བཞི། སྐྱིད་པའི་གདུང་རབས་ཕྱེད་དང་བཅུ་གསུམ། ཤིན་ཏུ་སྐྱིད་གདུང་རབས་ལྔ་བཅས་སུ་དབྱེ་ཡོད་དོ།། དེ་ཡང༌། ༡༽ གནམ་གྱི་ཁྲི་བདུན་ནི། གཉའ་ཁྲི་བཙན་པོ་དང༌། མུ་ཁྲི་བཙན་པོ། དེང་ཁྲི་བཙན་པོ། སོ་ཁྲི་བཙན་པོ། མེར་ཁྲི་བཙན་པོ། གདགས་ཁྲི་བཙན་པོ། སྲིབས་ཁྲི་བཙན་པོ་བཅས་བདུན་ཡིན་ལ། ༢༽ སྟོད་ཀྱི་སྟེང་གཉིས་ནི། རྒྱལ་པོ་གྲི་གུམ་བཙན་པོ་དང༌། སྲས་པུ་དེ་གུང་རྒྱལ་གཉིས་སོ།། ༣༽ སའམ་བར་གྱི་ལེགས་དྲུག་ནི། ཨེ་ཤོ་ལེགས་དང༌། དེ་ཤོ་ལེགས། ཐི་ཤོ་ལེགས། གུ་རུ་ལེགས། འབྲོང་ཞེར་ལེགས། ཨི་ཤོ་ལེགས་བཅས་དང༌། ༤༽ ས་ཡི་སྡེ་བརྒྱད་ནི། ཟ་ནམ་ཟིན་ལྡེ་དང༌། ལྡེ་འཕྲུལ་ནམ་གཞུང་བཙན། སེ་སྣོལ་ནམ་ལྡེ། ལྡེ་སྣོལ་ནམ། ལྡེ་སྣོལ་པོ། ལྡེ་རྒྱལ་པོ༑ ལྡེ་སྤྲིན་བཙན་དང་བརྒྱད་དོ།། ༥༽ ཚིགས་ཀྱི་བཙན་ལྔའམ་འོག་གི་བཙན་ལྔ་ནི། རྒྱལ་ཏོ་རི་ལོང་བཙན་དང༌། ཁྲི་བཙན་ནམ། ཁྲི་སྒྲ་སྤུངས་བཙན། ཁྲི་ཐོག་རྗེ་བཙན། ལྷ་ཐོ་ཐོ་རི་གཉན་བཙན་དང་ལྔ་དང༌། ༦༽ འོག་གི་བཙན་བཞིའམ་ཕུན་སུམ་ཚོགས་པའི་བོན་རྒྱལ་བཞི་ནི། ཁྲི་གཉན་བཟུང་བཙན་དང༌། འབྲོང་གཉན་ལྡེའུ། སྟག་རི་གཉན་གཟིགས། གནམ་རི་སྲོང་བཙན་དང་བཞིའོ།། ༧༽ སྐྱིད་པའི་གདུང་རབས་ཕྱེད་དང་བཅུ་གསུམ་ནི། ལྷོ་ཐོ་ཐོ་གཉན་བཙན་དང༌། ཁྲི་གཉན་བཟང་བཙན། འབྲོང་གཉན་ལྡེའུ། སྟག་རི་གཉན་གཟིགས། གནམ་རི་སྲོང་བཙན། སྲོང་བཙན་སྒམ་པོ། གུང་རི་གུང་བཙན། ༼མང་སྲོང་མང་བཙན་མ་བགྲངས།༽ འདུས་སྲོང་མང་རྗེ། ཁྲི་ལྡེ་གཙུག་བརྟན་ནམ་མེས་ཨག་ཚོམ། ཁྲི་སྲོང་ལྡེའུ་བཙན། མུ་ནེ་བཙན་པོ། ༼བཙན་པོ་འདི་སྐུ་ཚེ་ཐུང་བའི་དབང་གིས་ཕྱེད་དུ་བརྩིས་པ་ཡིན།༽ མུ་ཏིག་བཙན་པོའམ་སད་ན་ལེགས་མཇིང་ཡོན། ཁྲི་ལྡེ་སྲོང་བཙན་ནམ་ཁྲི་རལ་པ་ཅན་རྣམས་སོ།། ཤིན་ཏུ་སྐྱིད་པའི་གདུང་རབས་ལྔ་ནི། ཁྲི་ལྡེ་གཙུག་བརྟན་ནམ་མེས་ཨག་ཚོམ། ཁྲི་སྲོང་ལྡེའུ་བཙན། མུ་ནེ་བཙན་པོ། མུ་ཏིག་བཙན་པོའམ་སད་ན་ལེགས་མཇིང་ཡོན། ཁྲི་གཙུག་ལྡེ་བཙན་ནམ་ཁྲི་རལ་པ་ཅན་བཅས་ལྔ་ཡིན་ཞིང༌། རྒྱལ་རབས་ཞེ་གཉིས་པ་བཙན་པོའི་མཐའ་མ་ཁྲི་དར་མ་འུ་དུམ་བཙན་ནམ་གླང་དར་མས་རྒྱལ་བསྟན་རིན་པོ་ཆེ་བསྣུབས་སྟབས་ལྷ་ལུང་དཔལ་གྱི་རྡོ་རྗེས་ཆུ་ཁྱི་སྤྱི་ལོ་ ༨༤༢ ལོར་བཀྲོངས། དེ་ནས་བོད་ཀྱི་རྒྱལ་པོའི་གདུང་རྒྱུད་ནས་བོད་སྤྱི་ལ་དབང་བསྒྱུར་བའི་རིམ་པ་དེ་ཉིད་རྫོགས་པར་གྱུར་བས་བོད་ཁམས་གཅིག་གྱུར་གྱི་ལམ་ལུགས་འཐོར་ཞིག་ཏུ་སོང་སྟེ་འབངས་གྱེན་ལོག་གིས་རྗེ་དཔོན་མང་དུ་བྱུང་སྟེ་བོད་སྤྱི་ལ་དབང་བའི་རྒྱལ་པོ་མ་བྱུང་བས་སྨད་སིལ་ཆད་ཅེས་གྲགས་ལ་དེ་ནས་བོད་སིལ་བུར་འཐོར་བའོ།།"
    },
    {
        "question": "བོད་ཀྱི་བཙན་པོའི་ཐོག་མ་སུ་ཡིན་དང༌། གཉའ་ཁྲི་བཙན་པོའི་འབྱུང་ཁུངས་ལ་འདོད་ཚུལ་མི་འདྲ་བ་གང་དང་གང་ཡོད་དམ།",
        "answer": "མཐོ་བོད་ཟལ་མོ་སྒང་པ་ཞེས་ཡོངས་སུ་གྲགས་པའི་བོད་ཀྱི་རྗེ་ལ་སྔ་བ་ནི་གཉའ་ཁྲི་བཙན་པོའམ་འོ་དེ་པུ་རྒྱལ་གྱི་འབྱུང་ཁུངས་ཐད་བཤད་ཚུལ་གྲགས་ཆེ་བ་ཆོས་བོན་ཐེ་བྲང་གི་ལུགས་གསུམ་ལས། ཀ༽ གྲགས་པ་བོན་ལུགས་ཏེ་གནའ་རབས་བོན་གཞུང་དག་ཏུ་གནམ་གྱི་ལྷའམ་གཟུགས་ཁམས་འོད་གསལ་ལྷ་ལས་མིའི་རྗེ་བོར་ཕེབས་པ་ཡིན་ཟེར་བ་ཡོངས་གྲགས་དང༌། ཁ༽ གསང་བ་ཆོས་ཀྱི་ལུགས་ ༼ལྷ་ལས་ཕུལ་བྱུང་གི་བསྟོད་པ་ལས༽ ལ་འཕགས་ཡུལ་ཤཱཀྱའི་རིགས་ཀྱི་རྒྱལ་རྒྱུད་འདི་དང་དེ་བོད་དུ་འཁྱར་བའི་རྒྱལ་པོ་རུ་པ་ཏི་ ༼སྔར་རྒྱ་གར་གྱི་རྒྱལ་རིགས་སྐྱ་སེང་བུ་ལྔ་དང༌། དགྲ་ངན་དཔུང་ཚོགས་བཅུ་གཉིས་འཐབ་པའི་ཚེ་རྒྱལ་པོ་རུ་པ་ཏི་འཁོར་དམག་སྟོང་དང་བཅས་པ་བུད་མེད་ཀྱི་ཆས་སུ་ཞུགས་ཏེ་རི་གངས་ཅན་གྱི་ཁྲོད་དུ་བྲོས་ཞེས་དང༌། རྒྱལ་པོ་སྐྱ་སེང་དང༌། རྒྱལ་པོ་དམག་བརྒྱ་པ་གཉིས་རྒྱལ་སྲིད་རྩོད་པ་ན་སྐྱ་སེང་གི་བུ་སྲིད་སྒྲུབ་ཀྱིས་དམག་བརྒྱ་པའི་ཕ་དང་བུ་དགུ་ཅུ་གོ་དགུ་བསད་ཅིང༌། ཐ་ཆུང་རུ་པ་ཏི་མཚན་བཟང་དང་ལྡན་པ་དེ་བཙོན་དུ་ཁྲིད། གསོད་པར་ཕངས་ནས་ཟངས་ཤིག་གི་ནང་དུ་ཟས་སྐོམ་དང་བཅས་ཏེ་ཆུར་བསྐྱུར་བ་ཞིང་པ་ཞིག་ལ་རྙེད་ནས་གསོས། ཕྱིས་བོད་དུ་བྱོན་ནས་རྗེ་བོ་མཛད་ཅེས་བཤད་སྲོལ་གཉིས་ཡོད།༽ ཟེར་བ་དེ་རྗེས་སུ་གཉའ་ཁྲི་བཙན་པོར་བཏགས་པ་ཡིན་ཟེར། ག༽ ཡང་གསང་ཐེ་བྲང་གི་ལུགས་སུ་བོད་ཀྱི་ལོ་རྒྱུས་ཆོས་འབྱུང་སྔ་ཤོས་གྲས་ལ་ལར་གནའ་བོའི་བཤད་རྒྱུན་ལྟར་ཆེས་གནའ་དུས་ནས་སྤོ་བོར་འཁྲུངས་ཤིང་ཡར་ལུང་དུ་བྱོན་པའི་བོད་མི་དཔའ་བོ་ཞིག་ཡིན་ཟེར་ལ། ང༽ ཡང་རྒྱ་ཡིག་གི་ ༵༵ ཐང་དེབ་རྙིང་མའི་ཀཀ ནང་བོད་ཀྱི་བཙན་པོའི་གདུང་རྒྱུད་ཀྱི་འབྱུང་ཁུངས་དེ་རྒྱ་ནག་ལྷོ་བྱང་རྒྱལ་རབས་ཀྱི་དུས་སུ་ལིན་སུང་ས་གནས་ཀྱི་དཔོན་རིགས་འཕན་མི་ཟེར་བ་དེ་ཡིན་ཚུལ་བཅས་བཞེད་ལུགས་བཞི་ཡོད། ༵༵ཏུང་ཧོང་ཡིག་རྙིང་ཀཀ དང༌། ༵༵ ལྡེའུ་ཆོས་འབྱུང་ ཀཀ ༵༵ ཡུམ་བུ་ལྷ་ཁང་གི་དཀར་ཆགཀཀ བཅས་ཀྱི་བཞེད་པ་ལྟར་གཉའ་ཁྲི་བཙན་པོ་ནི། གྲགས་པ་བོན་གྱི་ལུགས་ལྟར་གནམ་གྱི་ལྷ་ལས་མི་ཡུལ་གྱི་རྗེ་བོར་ཕེབས་པ་ཞིག་རྩ་བ་ནས་མིན་ལ། བོད་ཀྱི་ལོ་རྒྱུས་དང་རྩ་བ་ནས་མི་མཐུན་པའི་འཕན་མི་ཟེར་བའི་རིགས་རྒྱུད་ཡང་མིན་པར། དོན་དངོས་དང་མཐུན་པ་ཡང་གསང་ཐེ་བྲང་གི་ལུགས་ལྟར་སྤོ་བོ་ཡུལ་གྱི་མི་མོ་མོ་བཙུན་བྱ་བའི་རུམ་ནས་ཐེ་བྲང་སྤུན་དགུ་སྐྱེས་པའི་ཆུང་དག་ཐེ་བྲང་མ་སྙ་ཨུ་བེ་ར་བྱ་བ་དེ་ཉིད་དུ་འདོད་ལ། སྤོ་བོའི་ཡུལ་ནས་བོད་ཡུལ་བཙན་ཐང་སྒོ་བཞིར་བྱོན་པའི་ཚེ་བོད་ཀྱི་རྗེ་བོ་འཚོལ་མི་བཙན་པ་ལྷོ་དང་གཉགས། བཙུན་པ་ཁྱུང་དང་སྣུབས། གཉན་པ་སེ་དང་སྤོ་སྟེ་ཡབ་འབངས་རུས་དྲུག ༼དུང་དཀར་ཚིག་མཛོད་ལས། གཉའ་ཁྲི་བཙན་པོའི་སྐབས་བཙན་པོ་ཡབ་ཀྱི་མངའ་ཁོངས་སུ་གཏོགས་པའི་རུས་རྒྱུད་ཚོ་བ་དྲུག་ཅེས་གསལ། ༽ དང༌། ལྷ་བོན་ལྷ་སྲས། སེ་བོན། རྨ་བོན། ཅོག་ལ་བོན། ཞང་ཞུང་བོན། ཚེ་མི་བོན་བཅས་བོན་ཤེས་པ་ཅན་མི་བཅུ་གཉིས་དང་ཕྲད་ནས་གཉའ་བར་ཁྲི་བཏེགས་ནས་འོང་བས་གཉའ་ཁྲི་བཙན་པོ་ཞེས་གྲགས་ལ། དེ་དུས་བོད་ལ་ཡུལ་རྗེ་བཅུ་གཉིས་ཡོད་པའི་སྤྱིའི་དབང་པོར་གྱུར་བས་བོད་སྤྱིའི་རྒྱལ་པོའི་ཐོག་མ་ཡིན་ཞིང༌། གནམ་གྱི་ཁྲི་བདུན་དུ་གྲགས་པའི་དང་པོ་ཡང་ཡིན་པས་འདི་ནས་བཟུང་བོད་རྒྱལ་ཁབ་ཐོག་མར་དབུ་བརྙེས་ཤིང༌། རྒྱལ་པོ་ལ་སྔ་བ་གཉའ་ཁྲི་བཙན་པོ་དང༌། ཡུལ་ལ་སྔ་བ་ཡར་ལུང་སོག་ཁ། གྲོང་ལ་སྔ་བ་ཕྱིང་བ་སྟག་རྩེ། མཁར་ལ་སྔ་བ་ཡུམ་བུ་བླ་མཁར་བཅས་ཀྱང་བྱུང་བའོ།།"
    },
    {
        "question": "གཉའ་ཁྲི་བཙན་པོ་བོད་ཀྱི་རྒྱལ་པོར་བྱོན་ཚུལ་དང༌། གཉའ་ཁྲི་བཙན་པོས་རླབས་ཆེན་གྱི་མཛད་རྗེས་གང་དག་བཞག་ཡོད་དམ།",
        "answer": "དེ་ཡང༌། ༵༵རྒྱ་བོད་ཆོས་འབྱུང་རྒྱས་པ་ཀཀ ལས། ཡུལ་སྤོ་བོའི་ཡུལ་ནས་སྤུའི་མི་མོ་མོ་བཙུན་བྱ་བའི་རུམ་ནས་ཐེ་བྲང་སྤུན་དགུ་སྐྱེས་པའི་ཆུང་དག་ཐེ་བྲང་མ་སྙ་ཨུ་བེ་ར་བྱ་བ། ལྕེས་གདོང་གི་དཀྱིལ་འཁོར་ཁེབས་པ། ཕྱག་སོར་དྲ་བར་འབྲེལ་བ། ཤིན་ཏུ་གདུག་རྩུབ་དང་ནུས་མཐུ་ཆེ་བ་གཅིག་བྱུང་བས། འདི་ཐུ་དྲགས་བཤུག་དགོས་ཟེར་ནས། སྤོ་བོའི་ཡུལ་གྱི་བན་བོན་ནུས་མཐུ་ཅན་རྣམས་ཀྱིས་ཐེ་བྲང་སྐྱས་འདེབས་བྱས་ནས་བོད་དུ་སྤྱུགས་པ་ལ། དེར་བོད་ཀྱི་མི་རྗེ་འཚོལ་བ་དང་ཕྲད་ནས་ཁྱོད་ཅི་འདྲ་ཡིན་བྱས་པས། ང་སྤོ་བོའི་ཡུལ་གྱི་མི་གཅིག་ཡིན་བྱས་པས། འོ་ན་ཕྱག་སོར་དང་ལྕེ་ངོ་མཚར་ཆེ་བ་གཅིག་འདུག ཁྱོད་ལ་ནུས་མཐུ་འདྲ་བ་ཅི་ཡོད་བྱས་པས། ཁོ་ན་རེ། ནུས་མཐུ་དང་རྫུ་འཕྲུལ་ཆེ་དྲགས་པས་བཤུགས་པ་ཡིན་ཟེར། འོ་ན་ངེད་རྣམས་ཀྱི་རྗེ་བཅོལ་ལོ་བྱས་ནས་གཉའ་བའི་ཁྲི་ལ་བླངས། འདི་རྗེ་གཉའ་ཁྲི་བཙན་པོ་ཡིན་བྱས་ནས་རྗེ་བཅོལ་བའི་ལོ་རྒྱུས་གདའ། འདི་ནི་རྗེའི་རྔན་ནམ་མཚང་ལགས་སོ། །ཞེས་གསུངས་པ་བཞིན་འདོད་དོ།། ༵༵ བོད་ཀྱི་ལོ་རྒྱུས་རགས་རིམ་གཡུ་ཡི་ཕྲེང་བ་ ཀཀ ལས། གཉའ་ཁྲི་བཙན་པོ་དང་ཁོང་གི་གདུང་རྒྱུད་ལ་སྤུ་རྒྱལ་ཞེས་པའི་མཚན་ཐོགས་དོན་ཐད་བཤད་ཚུལ་དུ་མ་ཡོད་ཀྱང༌། སྤུ་བོའི་ཡུལ་ནས་བྱོན་པའི་རྒྱལ་པོ་དེ་ལ་མཚན་སྤུ་རྒྱལ་ཞེས་ཐོགས་པ་ལོ་རྒྱུས་བྱུང་བ་དངོས་ཀྱི་ཐོག་ནས་གསལ་བཤད་གང་ལེགས་བྱུང་བ་བཅས་མདོར་ན་གཉའ་ཁྲི་བཙན་པོ་ནི་ལྷ་དང་ཐེ་རང་མ་ཡིན་ལ། རྒྱ་གར་དང་རྒྱ་ནག་གི་མི་ཡང་མ་ཡིན་པར་བོད་རང་གི་མི་ཞིག་ཡིན་ཞེས་འཁོད་པ་ལྟར་རོ།། སྤྱི་ལོའི་སྔོན་གྱི་ལོ་ ༡༢༧ ཤིང་སྟག་ལོར་ ༼སྤྱི་ལོའི་སྔོན་གྱི་ལོ་ ༤༡༤ ཡིན་ཡང་ཟེར།༽ གཉའ་ཁྲི་བཙན་པོ་བོད་སྤྱི་མཐུན་གྱི་རྒྱལ་པོར་བྱོན་པ་ནས་བཟུང་སྤུར་རྒྱལ་བོད་ཀྱི་བཙན་པོའི་གདུང་རབས་ཐོག་མར་དབུ་བརྙེས་ཤིང༌། རྗེ་ཡིས་རྒྱལ་ཆས་སྤྲས་པའི་སྲོལ་དང༌། ཕ་ཤུལ་བུ་ཡིས་འཛིན་པ། རྒྱལ་རྒྱུད་འཛིན་པའི་སྲོལ་ཡང་དེ་ནས་དར་བར་འདོད་ལ། ྋགོང་ས་མཆོག་གི་འཁྲུངས་རབ་གསོལ་འདེབས་ལས། གངས་ཅན་ཐོག་མའི་རྗེ་བོ་རྒྱལ་རིགས་ཏེ། །སཱ་ལ་ཆེན་པོའི་བརྒྱུད་ལས་གཉའ་ཁྲི་བཙན། །ཡོངས་བཀུར་སྙེམས་མེད་ལྡེ་རྗེར་གསོལ་བ་འདེབས། །ཞེས་གསུངས་པ་ལྟར་གཉའ་ཁྲི་བཙན་པོ་ནི་སྤྱན་རས་གཟིགས་ཀྱི་རྣམ་སྤྲུལ་གངས་རིའི་ཆོས་རྒྱལ་བཅུའི་ཡ་གྱལ་ཞིག་ཡིན། གཉའ་ཁྲི་བཙན་པོ་འདིའི་སྐུ་བོན་ནི་མཚེ་མི་སྨུ་རྒྱལ་དང༌། ཙོ་མི་ཕྱག་གར་གཉིས་ཀྱིས་བྱས། སྐུ་མཁར་ཡུམ་བུ་བླ་སྒང་བརྩིགས། བོན་གྱི་ལོ་རྒྱུས་ལ་ལར་གསར་མཁར་གཡུང་དྲུང་ལྷ་རྩེ་བྱ་བ་དང༌། སྐུ་མཁར་འཕྱིང་བ་སྟག་རྩེ་ཡང་བཙན་པོ་འདིའི་རིང་ལ་བརྩིགས་པར་བཤད། བོན་གྱི་ལུགས་དར་རྒྱས་སུ་མཛད་ཅིང༌། མཚེ་མི་གཤེན་གྱི་སྨུ་རྒྱལ་གྱིས་བོན་བསྒྱུར་བར་གྲགས་ཤིང༌། གཉའ་ཁྲིའི་རིང་ལ་བསྒྲུབ་པའི་འཕྲིན་ལས་གསུམ་སྟེ། སྐུ་མཁར་ཐོག་མ་ཡུམ་བུ་བླ་མཁར་བརྩིགས། སུམ་པའི་དཔོན་པོ་ཨ་ཡོངས་རྒྱལ་བ་བཏུལ། སྣུབས་རྗེ་སྲིད་པ་རྒྱལ་ཕྲན་འབངས་སུ་བསྡུས་པས་མཚོན་བོད་འབངས་བདེ་ལ་བཀོད། དཔལ་འབྱོར་གོང་འཕེལ་དུ་བཏང༌། མི་རྣམས་དམག་འཁྲུག་དང་མུ་གེའི་སྡུག་བསྔལ་ལས་སྐྱོབ། བོན་བསྒྱུར་ནས་ཤེས་རིག་གོང་དུ་སྤེལ་བ་དང༌། ཞང་ཞུང་སོགས་རྒྱལ་ཕྲན་འགའ་མ་གཏོགས་རྒྱལ་ཕྲན་སིལ་མ་རྣམས་དབང་འོག་ཏུ་བཅུག་སྟེ་བོད་ཡུལ་དུ་ཐོག་མར་གཅིག་གྱུར་གྱི་རྣམ་པ་བྱུང་བས་སྐབས་དེར་བོད་འབངས་བདེ་ཞིང་སྐྱིད་པར་མཛད་པ་སོགས་བཀའ་དྲིན་ཤིན་ཏུ་ཆེ། གཉའ་ཁྲི་བཙན་པོས་བཙུན་མོ་གནམ་མུག་མུག་ཁབ་ཏུ་བཞེས་པས་སྲས་མུ་ཁྲི་བཙན་པོ་འཁྲུངས། སྲས་ཀྱི་ཆིབས་ཁ་ཐུབ་པ་ཙམ་ན་ཡབ་གནམ་དུ་གཤེགས་ཞེས་གྲགས་པས་སྐུ་ཚེ་དེ་ཙམ་གྱི་རིང་པོ་མ་བཞུགས་པར་མངོན་པ་བཅས་སོ།།"
    },
    {
        "question": "གནམ་གྱི་ཁྲི་བདུན་གང་དག་ཡིན་དང༌། མུ་ཁྲི་དང་དིང་ཁྲི་སྲོ་ཁྲི་བཙན་པོ་བཅས་ཀྱི་ལོ་རྒྱུས་དང༌། མཛད་རྗེས་ཇི་ལྟར་ཡིན་ནམ།",
        "answer": "བོད་ཀྱི་རྗེ་ལ་སྔ་བ་གཉའ་ཁྲི་བཙན་པོ་ནས་སྲིབས་ཁྲི་བཙན་པོའི་བར་གྱི་རྒྱལ་པོ་རྣམས་ལ་གནམ་གྱི་ཁྲི་བདུན་ཞེས་འབོད་ལ། དེ་ཡང་རྗེ་གཉའ་ཁྲི་བཙན་པོ་དང་གནམ་མུག་མུག་གི་སྲས་མུ་ཁྲི་བཙན་པོ། དིང་ཁྲི་བཙན་པོ་དང་སོ་ཐམ་ཐམ་གྱི་སྲས་སོ་ཁྲི་བཙན་པོ། སོ་ཁྲི་བཙན་པོ་དང་དོག་མེར་མེར་གྱི་སྲས་མེར་ཁྲི་བཙན་པོ། མེར་ཁྲི་བཙན་པོ་དང་གདགས་ལྷ་དཀར་མོའི་སྲས་གདགས་ཁྲི་བཙན་པོ། གདགས་ཁྲི་བཙན་པོ་དང་སྲིབས་ལྷ་སྔོན་མོའི་སྲས་སྲིབས་ཁྲི་བཙན་པོ་བཅས་འདི་རྣམས་གནམ་གྱི་ཁྲི་བདུན་ཡིན་ལ། གནམ་གྱི་ཁྲི་བདུན་གྱི་མཚན་རྣམས་རང་རང་སོ་སོའི་སྐྱེས་པའི་ཡུམ་གྱི་མཚན་ཟུར་ལས་གྲས་ཏེ་མཚན་གསོལ་བ་ཡིན་ཞེས་གྲགས་ལ། གནམ་གྱི་ཁྲི་བདུན་ཟེར་བའི་རྒྱུ་མཚན་ནི་རྒྱལ་པོ་འདི་རྣམས་གཤེགས་སྐབས་སྤྱི་གཙུག་ཏུ་ཡོད་པའི་འོད་དཀར་པོའི་རྨུ་ཐག་ལ་འཇུས་ནས་ནམ་མཁར་གཤེགས་ཏེ་འཇའ་ཚོན་ལྟར་ཡལ་ནས་འགྲོ་བ་ལས་པུར་དང་བང་སོ་སོགས་མེད་པའི་དབང་གིས་དེ་ལྟར་ཐོགས་པ་ཡིན་ཞེས་བོན་གྱི་བཤད་སྲོལ་ལོ།། སྤུར་རྒྱལ་བོད་ཀྱི་བཙན་པོར་གནམ་གྱི་ཁྲི་བདུན་དུ་གྲགས་པ་ལས། གདུང་རབས་གཉིས་པ་མུ་ཁྲི་ ༼མུག་ཁྲི་བཙན་པོ་ཞེས་པའང་སྣང༌།༽ བཙན་པོ་ནི། སྤྱི་ལོའི་དུས་རབས་གསུམ་པའི་ནང་དུ་ཡབ་གཉའ་ཁྲི་བཙན་པོ་དང༌། ཡུམ་མུ་ཚོ་བཟའམ་གནམ་མུག་མུག་གཉིས་ཀྱི་སྲས་སུ་སྐུ་འཁྲུངས། བོན་གྱི་ལོ་རྒྱུས་ལྟར་ན། བཙན་པོ་འདིས་ས་སྨན་ཏིང་ཏིང་མའམ་ས་དིང་དིང་མ་ཁབ་ཏུ་བཞེས། སྐུ་གཤེན་ཅོའུ་ལན་ཚས་མཛད། གསས་མཁར་ཁོ་མ་ནེའུ་ཆུང་བཞེངས། བཙན་པོ་འདིའི་སྐབས་ཞང་ཞུང་ནས་མཁས་པ་ཆེན་པོ་གཤེན་ནམ་མཁའ་སྣང་བ་མདོག་ཅན་ལ་སོགས་བརྒྱ་དང་རྩ་བརྒྱད་གདན་དྲངས། བོད་དུ་བོན་གྱི་འདུ་གནས་ཆེན་པོ་བཞི་བཅུ་རྩ་ལྔ་བཙུགས། བོན་གྱི་གསུང་རབ་མདོ་འབུམ་རྒྱུད་མཛོད་སོགས་པོ་ཏི་མང་པོ་བསྒྱུར་བར་མཛད་པ་ཡིན། དེ་ཡང་ ༵༵ལུང་གི་སྙིང་པོ་ ཀཀ ལས། དག་པ་ལྷ་ཡི་ཡི་གེ་སྟག་གཟིག་སྤུངས་ཡིག་ཏུ་བསྒྱུར། སྟག་གཟིག་གི་སྤུངས་ཡིག་ཞང་ཞུང་གི་ཡིག་རྒན་དུ་བསྒྱུར། ཡིག་རྒན་སྨར་སྦྲག་ཏུ་བསྒྱུར། དེ་སྨར་ཆེ་ཆུང་དུ་བསྒྱུར། སྨར་ཆེན་དབུ་ཆེན་ནམ་གཟབ་ཏུ་བསྒྱུར། ཡིག་སྣ་འབྲུ་མ་ལས་བརྩམས་སོ། །ཞེས་དུས་དེའི་སྐབས་སུ་བོད་ལ་ཡི་གེ་ཡོད་པར་གསུངས་ཤིང༌། ཡིག་གཟུགས་ལ་ལེགས་བཅོས་ཐོག་མར་བྱས། མདོར་ན་མུ་ཁྲི་བཙན་པོ་ནི་བོད་དུ་གཡུང་དྲུང་བོན་དར་རྒྱས་མཛད་མཁན་གཙོ་བོ་ཡིན་ཞིང༌། བོན་དར་རྒྱས་ཆེན་པོ་བྱུང་བས་བོན་པོ་རྣམས་ཀྱིས་ཁོང་ལ་བརྩི་བཀུར་ཆེན་པོ་བྱེད་པར་སྣང༌། ཁོང་ནི་གནམ་གྱི་ཁྲི་བདུན་གྱི་ཡ་གྱལ་བོད་རྒྱལ་གྱི་གདུང་རབས་གཉིས་པ་ཡིན་ལ། ཁོང་གི་བང་སོ་གནམ་ལ་བཏབ་པར་གྲགས་སོ།། སྤུར་རྒྱལ་གྱི་གདུང་རབས་གསུམ་པ་དིང་ཁྲི་ ༼དེང་ཁྲི།༽ བཙན་པོ་ནི། སྤྱི་ལོའི་སྔོན་གྱི་དུས་རབས་གསུམ་པའི་ནང་དུ་ཡབ་མུ་ཁྲི་བཙན་པོ་དང༌། ཡུམ་ས་དིང་དིང་མ་གཉིས་ཀྱི་སྲས་སུ་སྐུ་བལྟམས། སྐུ་གཤེན་ཅོའུ་སྨིན་དཀར་གྱིས་བྱས། གསས་མཁར་ཁོ་མ་ཡོངས་རྩེ་བཞེངས། བཙུན་མོ་སོ་ཐམ་མ་ཁབ་ཏུ་བཞེས་པར་རིགས་སྲས་སོ་ཁྲི་བཙན་པོ་འཁྲུངས། སྤུར་རྒྱལ་གྱི་གདུང་རབས་བཞི་པ་སོ་ཁྲི་བཙན་པོ་ནི། སྤྱི་ལོའི་སྔོན་གྱི་དུས་རབས་གསུམ་པའི་ནང་དུ་ཡབ་དིང་ཁྲི་བཙན་པོ་དང་ཡུམ་སོ་ཐམ་གཉིས་ཀྱི་སྲས་སུ་སྐུ་འཁྲུངས། སྐུ་གཤེན་ཅོའུ་འོད་དཀར་གྱིས་མཛད། གསས་མཁར་རྨུ་ར་དགུ་འཁྱུང་ ༼དགུ་ར་དགུ་འཁྱུད།༽ བཞེངས། བཙུན་མོ་དོག་མེར་མེར་རམ་སེ་བཟའ་སྨན་མོ་ཁབ་ཏུ་བཞེས་པས་རིགས་སྲས་མེར་ཁྲི་བཙན་པོ་འཁྲུངས་པ་བཅས་སོ།།"
    },
    {
        "question": "གནམ་གྱི་ཁྲི་བདུན་ལས་མེར་ཁྲི་བཙན་པོ་ནས་སྲིབས་ཁྲི་བཙན་པོའི་བར་གྱི་བཙན་པོ་རྣམས་ཀྱི་ལོ་རྒྱུས་དང་མཛད་རྗེས་ཇི་ལྟར་ཡིན་ནམ།",
        "answer": "སྤུར་རྒྱལ་གྱི་གདུང་རབས་ལྔ་པ་མེར་ཁྲི་ ༼དོག་ཁྲི་བཙན་པོའམ་དེ་ཁྲི།༽ བཙན་པོ་ནི། སྤྱི་ལོའི་སྔོན་གྱི་དུས་རབས་གསུམ་པའི་ནང་དུ་ཡབ་སོ་ཁྲི་བཙན་པོ་དང༌། ཡུམ་དོག་མེར་མེར་གཉིས་ཀྱི་སྲས་སུ་སྐུ་འཁྲུངས། སྐུ་གཤེན་ཅོའུ་ཤངས་དཀར་གྱིས་བྱས། གསས་མཁར་ཟོ་བོ་ཁྱུང་ལག་བཞེངས་ཤིང༌། བཙུན་མོ་གདགས་ལྷ་དཀར་མོའམ་དར་བཟའ་མ་ཁབ་ཏུ་བཞེས་པར་རིགས་སྲས་གདགས་ཁྲི་བཙན་པོ་སྐུ་འཁྲུངས། སྤུར་རྒྱལ་གདུང་རབས་དྲུག་པ་གདགས་ཁྲི་ ༼ཁྲི་སྤེ།༽ བཙན་པོ་ནི༑ སྤྱི་ལོའི་སྔོན་གྱི་དུས་རབས་གསུམ་པའི་ནང་དུ་ཡབ་མེར་ཁྲི་བཙན་པོ་དང༌། ཡུམ་གདགས་ལྷ་དཀར་མོ་གཉིས་ཀྱི་སྲས་སུ་སྐུ་འཁྲུངས། སྐུ་གཤེན་ཅོ་ན་མི་ཆེན་གྱིས་མཛད། གསས་མཁར་གཡུང་དྲུང་ལྷ་རྩེ་བཞེངས། ༵༵ཉང་རལ་ཆོས་འབྱུང་ཀཀ ལས། བཙན་པོ་འདིའི་སྐུ་རིང་ལ་བོད་ཀྱི་ཡི་གེ་བྱུང་བར་བཞེད་མཁན་ཡང་ཡོད། བཙུན་མོ་སྲིབས་ལྷ་སྔོན་མོའམ་སྨན་ཁྲི་ཕྱུག་མོ་ཁབ་ཏུ་བཞེས་པར་རིགས་སྲས་སྲིབས་ཁྲི་བཙན་པོ་སྐུ་འཁྲུངས། སྤུར་རྒྱལ་གདུང་རབས་བདུན་པ་སྲིབས་ཁྲི་ ༼སྲིབ་ཁྲི།༽ བཙན་ནི༑ ཡབ་གདགས་ཁྲི་བཙན་པོ་དང༌། ཡུམ་སྲིབས་ལྷ་སྔོན་མོ་གཉིས་ཀྱི་སྲས་སུ་སྐུ་འཁྲུངས། སྐུ་གཤེན་གཅེའུ་ཞལ་དཀར་གྱིས་མཛད། གསས་མཁར་ཁོ་མ་རུ་རིང་བཞེངས། བཙུན་མོ་ས་བཙུན་ཀླུ་རྗེ་ཁབ་ཏུ་བཞེས་པར་རིགས་སྲས་གྲི་གུམ་བཙན་པོ་སྐུ་འཁྲུངས། ཁོང་ནི་གནམ་གྱི་ཁྲི་བདུན་གྱི་ཐ་མ་ཡིན་ཞིང༌། ༵༵དུང་དཀར་ཚིག་མཛོད་ཀཀ ལས། མུ་ཁྲི་བཙན་པོ་ནས་སྲིབས་ཁྲི་བཙན་པོའི་བར་དུ་གསང་སྔགས་ཀྱི་བོན་རྣམས་དང༌། ཁྱད་པར་སྤྱི་སྤུངས་ཀྱི་བོན་རྣམས་དར་ཞིང་རྒྱས་པར་བྱུང༌། དེ་དུས་བླ་ན་རྒྱལ་ཆེ༑ གོང་ན་གཤེན་གཉན། བར་ན་ཁྲིམས་དམ། འོག་ན་འབངས་སྐྱིད་དེ་ལུགས་གཉིས་ཟུང་གྱི་འཕྲིན་ལས་དར་ཞིང་རྒྱས་སྐད་ཅེས་གསུངས་པ་ལྟར་ཡིན། སྔ་རབས་ལོ་རྒྱུས་ཕལ་མོ་ཆེའི་ནང་འདི་ཡན་གནམ་གྱི་ཁྲི་བདུན་དུ་གྲགས་པའི་གདུང་རབས་རྣམས་འདྲ་སྟེ་སྲས་ཆིབས་ཁ་ཐུབ་པ་ན་ཡབ་བཙན་པོ་རྨུ་ཐག་ལ་འཇུས་ནས་གནམ་དུ་གཤེགས་པས་པུར་དང་བང་སོ་མེད་ལ། ༵༵རྒྱལ་རབས་གསལ་བའི་མེ་ལོང་ཀཀ ལས། ཁྲི་བདུན་བང་སོ་ནམ་མཁའི་དབྱིངས་ལ་བཏབ། །ལྷ་ཡི་ལུས་ལ་རོ་མེད་འཇའ་ལྟར་ཡལ། །ཞེས་པ་ལྟར་གནམ་གྱི་ཁྲི་བདུན་ཞེས་པའི་མཚན་ཡང་འདི་ནས་བྱུང་བར་གྲག་མོད། འོན་ཀྱང་དོན་དུ་སྐུ་ཕུང་མེར་བསྲེགས་པའི་དུ་བ་གནམ་དུ་སོང་བ་ལ་དེ་ལྟར་ཟེར་སྲོལ་བྱུང་ངམ་སྙམ་ཞིང༌། བོད་ཀྱི་ལོ་རྒྱུས་ཐོག་རྒྱལ་པོ་གྲི་གུམ་བཙན་པོ་བློན་པོ་ལོ་ངམ་གྱིས་དཀྲོངས་རྗེས་སྤུར་བྱུང་བ་ནས་བང་སོ་རྩིག་སྲོལ་བྱུང་བ་ལས། དེ་ཡན་ཆད་གནམ་གྱི་ཁྲི་བདུན་ལ་བང་སོ་ངོ་མ་མེད་པར་བཤད་པ་བོན་ཆོས་ཀྱི་ལོ་རྒྱུས་ཐོག་བཤད་ཚུལ་ཙམ་ལས། དོན་དངོས་སུ་བང་སོ་ས་གནས་གང་དུ་ཡོད་མེད་རྒྱལ་རབས་ལོ་རྒྱུས་ནང་དུ་མི་གསལ་ལོ།། དེ་ལྟར་བོད་རྗེའི་ཐོག་མ་གཉའ་ཁྲི་བཙན་པོ་ནས་བཟུང་རྒྱལ་ཐོག་སོ་གཉིས་པ་མེས་པོ་གནམ་རི་སྲོང་བཙན་བར་གྱི་བཙན་པོ་རྣམས་ལ་བོད་རྗེའི་ཐ་སྙད་ཙམ་ལས། སའི་ཁྱོན་ཆེན་པོར་ལུང་བསྒྱུར་བའི་མངའ་ཐང་ཆེན་པོ་བྱུང་མེད་པར་སྙམ་ལ། ཕྱི་རྒྱལ་གྱི་དེབ་རྣམས་ལའང་ཡར་ཀླུང་རྒྱལ་པོར་གྲགས་པས་དོན་ལ་གནས་པར་སེམས་སོ།།"
    },
    {
        "question": "རྒྱལ་རབས་ཐོག་སྟོད་ཀྱི་སྟེང་གཉིས་དུ་གྲགས་པ་རྒྱལ་པོ་ཡབ་སྲས་གཉིས་ཀྱི་ལོ་རྒྱུས་དང༌། མཛད་རྗེས་བཅས་ཇི་ལྟར་ཡིན་ནམ།",
        "answer": "སྟོད་ཀྱི་སྟེང་གཉིས་ནི། ༵༵དུང་དཀར་ཚིག་མཛོད་ཀཀ ལས། རྒྱལ་པོ་གྲི་གུམ་བཙན་པོ་དང༌། དེའི་སྲས་པུ་དེ་གུང་རྒྱལ་གཉིས་ལ་ཟེར། དེ་ཡང་གྲི་གུམ་བཙན་པོ་ནི་སྲིད་དབང་བཟུང་མུས་ཀྱི་སྐབས་བློན་པོ་ལོ་ངམ་གྱིས་བཀྲོངས་པ་དང༌། པུ་དེ་གུང་རྒྱལ་ནི་ལོ་ན་གཞོན་པའི་དུས་སུ་སྲིད་དབང་བཟུང་མ་ཐུབ་པར་ཡུན་རིང་འཁྱམས་ནས་སྡོད་དགོས་བྱུང་བས་མིང་དེ་ལྟར་ཐོགས་ཞེས་གསུངས་སོ།། ལོ་རྒྱུས་ཐོག་བར་རམ་སྟོད་ཀྱི་སྟེང་གཉིས་སུ་གྲགས་པའི་ཡ་གྱལ་བོད་རྒྱལ་བརྒྱད་པ་གྲི་གུམ་ ༼དྲི་གུམ།༽ བཙན་པོ་ནི། ཡབ་སྲིབས་ཁྲི་བཙན་པོ་དང༌། ཡུམ་ས་བཙུན་ཀླུ་ ༼རླུང༌།༽ རྗེའི་སྲས་སུ་སྐུ་འཁྲུངས། སྐུ་གཤེན་ཅོའུ་ཚེམས་དཀར་གྱིས་བྱས། གསས་མཁར་ས་ལེ་བྱེལ་ཚང་བཞེངས། བཙུན་མོ་གླུ་སྲིང་ ༼ཀླུ་བཙན།༽ མེར་ལྕམ་མམ་དབལ་བཟའ་ཁྲི་བཙུན་ཏུ་བཞེས་པར་རིགས་སྲས་ཤ་ཁྲི་དང༌། བྱ་ཁྲི། ཉ་ཁྲི། སྲིང་མོ་གཅིག་བཅས་ལྕམ་སྲིང་བཞི་འཁྲུངས། རྒྱལ་སྲིད་ཡབ་མེས་བཞིན་བསྐྱངས་པས་དབུ་འཕང་མཐོ་བར་གྲགས། ཕྱིས་སུ་ལོ་ངམ་གྱིས་སྐུ་སྲོག་དཀྲོངས། བོད་དུ་སྐུ་ཕུང་ས་འོག་ཏུ་སྦས་པའི་སྲོལ་ཐོག་མར་འགོ་ཚུགས་ཤིང༌། སྐབས་དེར་རྒྱལ་གཤེན་དོ་མཉམ་པ་ཞིག་བྱུང་བ་ཡིན། དེ་ཡང་འདི་ཉིད་ཐོག་མར་འཁྲུངས་སྐབས་མ་མ་གྲོ་ཞལ་སྐྱི་བརླིང་མར་ ༼ཨ་ཕྱི་དགྲ་དཀར་མོ།༽ མཚན་ཅི་གསོལ་དྲིས་པས། བླ་སྤང་ངམ་རིང་མེས་མ་ཚིག་གམ། བླ་མཚོ་སྔོན་མོ་མ་སྐམས་སམ། བླ་བྲག་དཀར་མོ་མ་ཉིལ་ལམ་ཟེར་བ་ལ། དེ་རྣམས་མ་ནོར་བར་སྨྲས་ཀྱང་རྒན་མོ་རྒན་ཆེས་ནས་དབང་པོ་ཉམས་པས་ལོག་པར་གོ་སྟེ། འོ་ན་རྒྱལ་ས་མི་ཟིན་ཟེར་ནས་མཚན་ལོག་པར་བཏགས་པས་གྲི་གུམ་བཙན་པོར་གྲགས། མཐར་ལོ་ངམ་རྟ་རྫིས་དཀྲོངས་ཏེ་སྲས་གསུམ་ཀོང་པོར་གྱར་ཞིང་སྲས་མོ་ལོ་ངམ་གྱི་བཙུན་མོར་བླངས་པ་དང༌། བཙུན་མོ་གཡོག་ཏུ་བཀོལ། རྒྱལ་སྲིད་ལོ་ངམ་རྟ་རྫིས་ལོ་བཅུ་གསུམ་བཟུང་བར་བཤད། སྤུར་ཟངས་ཆེན་ཁ་སྦྱོར་གྱི་ནང་དུ་བཅུག་སྟེ་ཉང་ཆུར་བསྐྱུར་བ་ཀོང་པོར་ཐོན་ཏེ་འཕྱིང་ཡུལ་དར་ཐང་དུ་བང་སོ་བརྩིགས་པས་བང་སོའི་ཐོག་མ་ཡིན། དེ་ནས་བཟུང་བཙན་པོ་སྐུ་གཤེགས་རྗེས་བང་སོ་བརྩིགས་སྲོལ་ཆགས། དེ་དུས་བང་སོའི་དབྱིབས་ནི་ཟླུམ་པོར་གྲགས་ལ། ཁོང་ནི་སྟོད་ཀྱི་སྟེང་གཉིས་ལས་དང་པོ་ཡིན་ཞིང༌། འདིའི་དུས་གོ་ཁྲབ་དང་རལ་གྲི་ཐོག་མར་དར་ཞེས་གྲགས། སྲས་ཆེ་བ་ཤ་ཁྲིས་ཀོང་པོའི་རྒྱལ་པོ་མཛད་ཅིང༌། སྲས་འབྲིང་བ་བྱ་ཁྲིས་སྤོ་བོའི་རྒྱལ་པོ་མཛད། སྲས་ཆུང་བ་ཉ་ཁྲིས་ཉང་པོའི་རྒྱལ་པོ་མཛད་དེ་སྲས་རྣམས་ཀྱི་ཕའི་དགྲ་ཤ་ལེན་པའི་ཐབས་ལ་བརྩོན་པར་མཛད་པ་བཅས་སོ།། སྤུར་རྒྱལ་གྱི་གདུང་རབས་དགུ་པ། སྟོད་ཀྱི་སྟེང་གཉིས་ཀྱི་ཡ་གྱལ་པུ་དེ་གུང་རྒྱལ་ལམ་བྱ་ཁྲི་བཙན་པོ་ནི། ཡབ་རྒྱལ་པོ་གྲི་གུམ་བཙན་པོ་དང་ཡུམ་ཀླུ་སྲིང་མེར་ལྕམ་ལ་སྲས་གསུམ་བལྟམས་པ་ལས་འབྲིང་པོ་བྱ་ཁྲི་ཞུ་བ་དེ་ཡིན་ལ། ལོ་ངམ་རྟ་རྫིས་ཡབ་རྒྱལ་པོ་བཀྲོངས་རྗེས་སྲས་གསུམ་པོ་སྤོ་བོའི་ཡུལ་དུ་བྲོས་བྱོལ་དུ་ཕེབས་ཏེ་ཡུལ་དེའི་རྗེ་བོ་མཛད་ནས་བཞུགས་སྐབས་མཐར་རུ་ལས་སྐྱེས་ཀྱིས་འབྲིང་པོ་བྱ་ཁྲི་སྤོ་བོའི་ཡུལ་ནས་ཡར་ཀླུང་དུ་གདན་དྲངས་ཏེ་རྒྱལ་སར་བཀོད། ཡུམ་གྱིས་སྲས་ལ་འཇུས་ནས་བུ་ཁྱོད་རྒྱལ་བརྒྱུད་མ་ཉམས་པ་ཡིན་པར་ངེས་ན་རྒྱལ་སྲིད་བརྟན་ཅིང་རྒྱས་པར་ཤོག་ཅིག་ཅེས་སྨྲས་པས། བར་སྣང་ལས་ལྷ་རྣམས་ཀྱིས་ཀྱང་ཁྱོད་ཀྱི་བུ་དེ་ཀུན་ལས་རྒྱལ་བར་འགྱུར་རོ་ཞེས་བརྗོད་པ་ཐོས་པས་དེ་ལྟར་མཚན་དུ་ཆགས། འོན་ཀྱང་འབངས་ཀྱིས་སྒྲ་ཟུར་ཉམས་ནས་པུ་དེ་གུང་རྒྱལ་དུ་གྲགས་པ་ཡིན། བཙན་པོ་འདིའི་སྐུ་རིང་ལ་ཞང་ཞུང་ནས་གཤེན་པོ་དུ་མ་སྤྱན་དྲངས་ཤིང༌། བོན་དཔེ་མང་དུ་བསྒྱུར་ནས་སླར་ཡང་བོན་གྱི་བསྟན་པ་དར་རྒྱས་སུ་མཛད། ཁོང་གི་སྐུ་གཤེན་ནི་གཅོའུ་གཉའ་བཞེད་ཀྱིས་བྱས། བློན་པོ་རུ་ལས་སྐྱེས་ཀྱི་མཛད་ཅིང་གསང་མཁར་ཁྲི་སྐོར་དང་སྐུ་མཁར་འཕྱིང་བ་སྟག་རྩེ་བཞེངས། བཙུན་མོ་འོམ་ཐང་སྨན་མཚོའམ་བོམ་ཐང་རྨང་གཉའ་ཁབ་ཏུ་བཞེས་ཏེ་རིགས་སྲས་ཨེ་ཤོ་ལེགས་སྐུ་འཁྲུངས། བཙན་པོ་འདིས་ཟིང་ཆ་ལྷིང་འཇགས་སུ་བཏང་ཞིང༌། སྤྱི་ཚོགས་ཀྱི་སྒྲིག་ལམ་བསྐྱར་གསོ་བགྱིས་ཏེ་མི་རྣམས་བདེ་ལ་བཀོད་སྟབས། གནས་བབ་དེར་བོད་ཀྱི་ཆབ་དཔལ་རིག་གསུམ་གོང་དུ་འཕེལ་ཐུབ་པ་བྱུང༌། སྟོད་ཀྱི་སྟེང་གཉིས་ཀྱི་བང་སོ་རྫ་དང་གཡའ་ལ་བཏབ། ཅེས་པ་ལྟར་ཁོང་གི་བང་སོ་ཡབ་ཀྱི་འགྲམ་དུ་བརྩིགས་པ་བཅས་སོ།།"
    },
    {
        "question": "བློན་པོ་ལོ་ངམ་གྱིས་གྲི་གུམ་བཙན་པོ་བཀྲོངས་ཚུལ་དང༌། བློན་པོ་རུ་ལས་སྐྱེས་ཀྱི་ཡབ་བཙན་པོའྀ་དགྲ་ཤ་ལེན་ཚུལ་ཇི་ལྟར་ཡིན་ནམ།",
        "answer": "བཙན་པོ་འདིར་མཚན་ལོག་པར་བཏགས་པས་མཚན་འདོགས་ཉེས་ཤོར་ཏེ་ནར་སོན་སྐབས་ཐུགས་རྒྱལ་དང་ཁེངས་དྲེགས་གནོན་མ་ཐུབ་པར་ཡབ་འབངས་དང༌། ཡུམ་འབངས་རུས་ཚན་གསུམ་ཀུན་ལ་བཙན་གཤེད་ཀྱིས་ངའི་དགྲ་ཟླར་ལངས་ཏེ་འཐབ་ཕོད་པ་སུ་ཡོད་ཅེས་བཀའ་ཕབ། ལོ་ངམ་རྟ་རྫི་བྱ་བས་འཐབ་མི་ཕོད་ཅེས་ཇི་ལྟར་གསོལ་ཡང་མ་གསན་པར་མཐར་ལོ་ངམ་རྟ་རྫིས་བྱ་ཐབས་ལ་བརྟེན་ནས་སྔར་གཉའ་ཁྲི་བཙན་པོ་ནས་བཟུང་དར་བའི་བོན་གྱི་བྱེ་བྲག་འགའ་ཞིག་བཙན་པོ་འདི་པས་བསྣུབས་པར་བརྟེན་བཙན་པོའི་བཙན་པོའི་སྐུ་སྲོག་བཀྲོངས་པ་ཡིན། དེ་ཡང་བློན་པོ་ལོ་ངམ་རྟ་རྫིས་གྲི་གུམ་བཙན་པོ་བཀྲོངས་པའི་སྐོར་ལ་བོད་ཀྱི་ལོ་རྒྱུས་ཡིག་ཚང་ནང༌། ལོ་ངམ་གྱིས་མཁར་ཉང་རོ་ཤམ་པོར་ ༼དེང་རྒྱལ་རྩེ་རྫོང་གི་རྩེ་ཆེན་མཁར་དེ་ཡིན།༽ སྔོན་ལ་བསྐྱོད་ནས་འཐབ་གྲ་བསྒྲིགས། བཙན་པོ་ཕེབས་ནས་ཁོང་གཉིས་ཉང་རོ་ཐལ་བ་ཚལ་དུ་གཡུལ་འགྱེད་པ་ན། ལོ་ངམ་གྱིས་བ་ལང་བརྒྱ་ལ་མདུང་རྩེ་རྣོན་ཉིས་བརྒྱ་ཕྲེད་ལ་བཏགས་པ་དང༌། རྒྱབ་ཏུ་ཐལ་བའི་རྐྱལ་པ་བཀལ་བ་རྣམས་བཏང་བས་གླང་རྣམས་ཕན་ཚུན་འཐབ་སྟེ་ཐལ་འཚུབ་འཕྱུར་བའི་གསེང་ནས་ལོ་ངམ་གྱིས་རྒྱུགས་ཏེ་མཆན་འོག་ནས་སྟེའུ་ཕྱུངས་ཏེ་གྲི་གུམ་བཙན་པོ་བཀྲོངས་ཚུལ་གསལ་ཞིང༌། ༵༵རྒྱལ་རབ་དྭང་ཤེལ་འཕྲུལ་གྱི་མེ་ལོང་ཀཀ ལས། ལོ་ངམ་གྱིས་ངན་བྱས་ཏེ་སྨྲས་པ་ཐམས་ཅད་རྒྱལ་པོས་བདེན་པར་བཟུང་ནས། དབུ་ལ་དར་ནག་གི་ཐོད་བཅིངས། དཔྲལ་བར་མེ་ལོང་བཏགས། ཕྲག་པ་གཡས་ལ་ཝ་རོ་དང་གཡོན་ལ་ཁྱི་རོ་བཀལ། རལ་གྲི་ཀླད་ལ་བསྐོར་ཞིང་འཐབ་པས། དར་ནག་གི་ཐོད་ཝ་རོ་དང་ཁྱི་རོས་རྗེའི་མགུར་ལྷ་དང་དགྲ་ལྷ་ཕོ་ལྷ་གསུམ་པོ་ཡལ། རལ་གྲི་ཀླད་ལ་བསྐོར་བས་རྨུ་ཐག་དང་རྨུ་སྐས་ཆད། ལོང་ངམ་གྱིས་དཔྲལ་བའི་མེ་ལོང་ལ་མདའ་རྒྱབ་ནས་གྲི་གུམ་བཙན་པོ་བཀྲོངས། རྨུ་ཐག་ཆད་པས་སྤུར་བྱུང་བ་ཟངས་ཀྱི་གའུར་བཅུག་སྟེ་ལྕགས་གཟེར་བཏབ་ནས་ཉང་ཆུ་སྐྱ་མོར་བསྐྱུར་ཞེས་པ་ལྟར་རེ་ཞིག་འདི་པ་རྒྱལ་ས་བཟུང་ནས་གྲི་གུམ་གྱི་སྲས་གསུམ་ཀོང་ཡུལ་དུ་སྤྱུགས་པ་དང༌། ལྷ་གཅིག་ཆུང་མར་བཟུང༌། ལྕམ་སྲིང་བཞི་ཡི་ཡུམ་ལ་རྟ་རྫི་བཅོལ། མཐར་རུ་ལས་སྐྱེས་ཀྱིས་འཕྲུལ་དང་ཐབས་ལ་བརྟེན་ནས་བློན་པོ་ལོ་ངམ་བཏུལ་བ་ཡིན། ཡབ་ལོ་ངམ་གྱིས་བཀྲོངས་རྗེས་མ་བྲན་དུ་བཀོད་དུས་བུ་གསུམ་པོའི་རྨི་ལམ་དུ་མི་དཀར་པོ་གཅིག་དང་སྡོངས་པ་རྨིས་པས་ཕྱིས་ཁྲག་གི་གོང་བུ་གཅིག་བྱུང་བ་ལས་སྐྱེས་པའི་བུ་དཔའ་མཛངས་ལྡན་པ་རུ་ལས་སྐྱེས་འཁྲུངས། དེ་ཡང་རུ་ལས་སྐྱེས་ནི་འཕྲུལ་བློན་མཛངས་མི་བདུན་གྱྀ་ཐོག་མ་དང་བོད་རྒྱལ་པུ་དེ་གུང་རྒྱལ་གྱི་བློན་པོ་ཡིན་ཞིང༌། ཧ་ལམ་སྤྱི་ལོའི་དུས་རབས་དང་པོ་ཙམ་ལ་བྱུང་བར་གསུངས། ལོ་ངམ་བརྟུལ་བའི་སྐོར་ལ་ལོ་རྒྱུས་ཡིག་ཚང་ནང༌། རུ་ལས་སྐྱེས་ཀྱིས་ལོ་ངམ་གྱི་ནང་མིར་ཞུགས་ཏེ་ཤ་ཁྱི་དཀར་མོའི་སྤུ་རྩེར་དུག་བྱུགས་པས་ལུས་ཐམས་ཅད་སྐྲངས། གཡོག་རྣམས་ཁོ་ན་བའི་སར་འདུས་པའི་བར་ལ་རུ་ལས་སྐྱེས་ཀྱིས་དམག་འཁྲིད་ནས་ཉང་རོ་ཤམ་པོ་མཁར་རྩེ་ནས་ཕབ། ལོ་ངམ་དང༌། དེའི་འཁོར་ཕོ་བརྒྱ་མོ་བརྒྱ་རྣམས་བསད་ནས་རྒྱལ་ས་བླངས་རྗེས་གྲི་གུམ་གྱི་སྲས་རྣམས་རྒྱལ་སར་སྤྱན་འདྲེན་པའི་ཚེ། ཐོག་མཐའ་གཉིས་ནི་གཤེགས་སུ་མ་བཞེད་པས་སྤོ་བོའི་ཡུལ་ནས་འབྲིང་པོ་བྱ་ཁྲི་ཡར་ལུང་དུ་གདན་དྲངས་ཏེ་རྒྱལ་སར་བསྐོས་པས་པུ་དེ་གུང་རྒྱལ་དུ་གྲགས་པ་ཡིན་ནོ།།"
    },
    {
        "question": "མཛངས་པའི་མི་བདུན་གྱི་ཐོག་མ་སུ་ཡིན་དང༌། ཁོང་ཇི་ལྟར་བྱོན་ཚུལ་གྱི་ལོ་རྒྱུས་དང༌། མཛངས་པའི་ལས་གང་དག་བགྱིས་སམ།",
        "answer": "འཕྲུལ་བློན་མཛངས་མི་བདུན་གྱི་ཐོག་མ་དང༌། བོད་རྒྱལ་པུ་དེ་གུང་རྒྱལ་གྱི་བློན་པོ་རུ་ལས་སྐྱེས་ནི་ ༼ངར་སོས་པོའམ་ཁུ་བོ་ལྷ་བུ་སྨོན་གཟུང་ཡང་ཞུ།༽ སྤྱི་ལོའི་དུས་རབས་དང་པོ་ཙམ་ལ་བྱུང་བར་གསུངས་ཤིང༌། འདི་ཉིད་ནི་བཙན་པོ་པུ་དེ་གུང་རྒྱལ་དང་ཡུམ་གཅིག་པ་ཡིན་ལ། འདི་ཉིད་ཀྱི་བྱུང་ཚུལ་ནི་རྒྱལ་རབས་ལོ་རྒྱུས་ཁག་ལས་ལོ་ངམ་གྱི་གྲི་གུམ་བཙན་པོ་བཀྲོངས་ཏེ་སྲས་མོ་ལྷ་གཅིག་རང་གི་ཆུང་མར་བཟུང༌། ལྕམ་སྲིང་བཞིའི་ཡུམ་ལ་རྟ་རྫི་བཅོལ་བས་ཡུམ་རྟ་འཚོར་ཕྱིན་པ་ན། གཉིད་ལོག་པའི་རྨི་ལམ་དུ་མི་དཀར་པོ་མཛེས་པ་གཅིག་དང་བཤོས་པ་རྨིས། གཉིད་སད་པ་ན་གཡག་དཀར་པོ་ཞིག་སོང་བ་མཐོང༌། ཟླ་བ་ཚང་ནས་ཁྲག་གི་གྲོད་ཐུམ་འགུལ་མཁྲིག་ཅན་ཞིག་བཙས་པས་འབྲོང་རུ་དྲོན་མོར་བཅུག་ནས་འོ་མས་བྲན་ཅིང་དྲོད་ཀྱིས་སྨིན་པར་བྱས་པས། དེའི་ནང་ནས་ཁྱེའུ་གཟུགས་མཛེས་ལྟ་ན་སྡུག་པ་ཞིག་བྱུང་བ་ལ་མིང་རུ་ལས་སྐྱེས་ཞེས་བཏགས། དེ་ཡར་ལྷ་ཤམ་པོའི་སྤྲུལ་པའི་བུ་ཡིན་ལ་ལོ་བཅུ་ལོན་པ་ན་ཕ་མ་ཁུ་བོ་དྲིས་པས། ཨ་མས་སྔར་གྱི་ལོ་རྒྱུས་རྣམས་ཞིབ་པར་བཤད་པས་རྒྱུ་མཚན་ཤེས་ཏེ། རུ་ལས་སྐྱེས་ཀྱི་ཐབས་སྣ་ཚོགས་ཀྱིས་ཉང་ཆུ་སྐྱ་མོ་རྒྱུད་ཡབ་རྒྱལ་པོའི་སྤུར་དང་སྤུན་ཟླ་རྣམས་འཚོལ་དུ་ཀོང་པོར་ཕྱིན། སྤུར་རྙེད་པ་དང་བླུས་ཏེ་ཡར་ལུང་དུ་སྤྱན་དྲངས། སྤུར་ཟངས་ཁ་ཕྱེ་བ་ན་སྤུར་དེས་ང་ར་ར་ཞེས་སྒྲ་བསྒྲགས་པས་དེང་སང་ཡུལ་དེའི་མིང་ལའང་ངར་བ་ཐང་དུ་གྲགས་པ་ཡིན། ༵༵ཆོས་འབྱུང་མཁས་པའི་དགའ་སྟོན་ཀཀ ལས། མཛངས་པའི་ལས་སུ་ཤིང་བསྲེག་སོལ་བ་བྱུང༌། །དེ་ཡི་རྡོ་བཞུ་གསེར་དངུལ་ཟངས་ལྕགས་ཕྱུང༌། །ཤིང་ལ་མིག་ཕུག་གཤོལ་དང་གཉའ་ཤིང་བྱས། །ས་གཞི་བརྐོས་ནས་ཕུ་ཆུ་ཡུར་དུ་དྲངས། །རྨོན་པ་དོར་སྡེབས་སྤང་ཐང་ཞིང་དུ་རྨོས།། བརྒལ་བས་མི་ཐར་ཆུ་ལ་ཟམ་པ་བཙུགས། །བ་གླང་འབྲི་གཡག་ར་ལུག་ཁྱིམ་དུ་གསོས། །རྨོས་པའི་ལོ་ཏོག་ཐོག་མ་དེ་ནས་བྱུང༌། །ཞེས་པ་ལྟར་དང༌། དེ་སྐབས་ཡར་ལུང་ཁུལ་དུ་རྒན་མོ་བལ་མ་ཞེས་པས་ཟླ་བའི་དཀར་ཆའི་འཕེལ་གྲིབ་ལ་བརྟེན་ནས་ཟླ་ཚེས་བརྩིས་པ་ལ་རྒན་མོ་བལ་མའི་ཟླ་རྩིས་སུ་གྲགས་པའི་རྩིས་ཀྱང་ཐོག་མར་དར་རོ།། ཉ་ཁྲི་བཙན་པོ་ནི་གྲི་གུམ་གྱི་སྲས་གསུམ་བྱུང་བའི་ཆུང་ཤོས་དེ་ཡིན་ལ༑ ༵༵སོག་པོའི་རྒྱལ་རབས་ཀཀ ལས། ཉ་ཁྲི་སྟེ་སོག་སྐད་དུ་པོར་རྟ་ཆེ་ནོ་ཟེར་བ་དེ་ཀོང་པོའི་རྗེ་བོ་མཛད་དེ་ཀོང་ཡུལ་ནས་བཙུན་མོ་གོ་མ་རལ་ཞེས་པ་བླངས་ཏེ་སོག་ཡུལ་དུ་གྱར་ཏེ་དེར་གནས་པའི་མི་རྣམས་ཀྱིས་རྒྱལ་པོར་བསྐོས་ཏེ་སོག་པོའི་རྒྱལ་རྒྱུད་ཀྱི་ཐོག་མ་ཡིན་པ་སོག་པོ་རྣམས་མཐུན་པར་གླེང་ཞིང༌། དེ་ནས་བུ་རྒྱུད་མང་དུ་བྱུང་བ་ལས་ཇིང་གེར་ཧན་གྱི་མི་རྒྱུད་བྱུང་ཞེས་འཁོད་པས་དཔྱད་འཚལ་ལོ།།"
    },
    {
        "question": "བར་གྱི་ལེགས་དྲུག་ཅེས་པ་གང་དག་ཡིན་དེ་དག་གི་ཡབ་ཡུམ་དང་བཙུན་མོ་བཅས་སུ། མཛད་རྗེས་དང་ལོ་རྒྱུས་ཇི་ལྟར་ཡིན་ནམ།",
        "answer": "བར་གྱི་ལེགས་དྲུག་ཏུ་གྲགས་པ་ནི། བོད་རྒྱལ་བཅུ་པ་ཨེ་ཤོ་ལེགས་དང༌། བཅུ་གཅིག་པ་དེ་ཤོ་ལེགས། བཅུ་གཉིས་པ་ཐི་ཤོ་ལེགས། བཅུ་གསུམ་པ་གུ་རུ་ལེགས། བཅུ་བཞི་པ་འབྲོང་ཞེར་ལེགས། བཅོ་ལྔ་པ་ཨི་ཤོ་ལེགས་བཅས་ཡིན་ལ། དེ་རྣམས་སྤྱི་ལོའི་སྔོན་གྱི་དུས་རབས་གཉིས་པའི་ནང་དུ་བྱུང་བ་ཡིན། དེ་ཡང༌། ༡ སྤུར་རྒྱལ་བཅུ་པ་ཨེ་ཤོ་ལེགས་ནི། ཡབ་པུ་དེ་གུང་རྒྱལ་དང་ཡུམ་འོམ་ཐང་སྨན་མཚོ་གཉིས་ཀྱི་སྲས་སུ་འཁྲུངས། སྐུ་གཤེན་སྟོབས་ར་ཤིབ་ཤང་གིས་མཛད། གསས་ཁང་ས་ལེ་ལྗོན་ཕྱུག་བཞེངས། རྨུ་ལྕམ་བྲ་མ་ཁབ་ཏུ་བཞེས་པར་དེ་ཤོ་ལེགས་འཁྲུངས། བཙན་པོ་འདིའི་སྐབས་ཞིང་འབྲོག་ལས་རིགས་དར་རྒྱས་ཆེས་ཆེར་ཕྱིན། ༵༵ཆོས་འབྱུང་མཁས་པའི་དགའ་སྟོན་ཀཀ ལས། ལེགས་དྲུག་ཐོག་མ་ཨེ་ཤོ་ལེགས་ཞེས་བྱ། །དེ་ཡིས་བློན་པོ་ལྷ་བུ་མགོ་དཀར་ཞེས། །ཁུ་ཁུ་རུ་ལས་སྐྱེས་ཀྱི་བུ་ཡིས་བྱས། །ཞེས་གསུངས་སོ།། ༢ སྤུར་རྒྱལ་བཅུ་གཅིག་པ་དེ་ཤོ་ལེགས་ ༼ཤོ་ལེགས།༽ ནི། ཡབ་ཨེ་ཤོ་ལེགས་དང་ཡུམ་རྨུ་ལྕམ་བྲ་མ་ན་གཉིས་ཀྱི་སྲས་སུ་སྐུ་འཁྲུངས། བོན་དཔོན་གསས་མུན་སྤངས་བསྟེན། ལྷ་བོན་ཅོ་སྟག་ཀླུ་གསས་ཀྱིས་བྱས། གསས་ཁང་ཁོ་མ་ཡང་རྩེ་བཞེངས། སྐུ་མཁར་རྒོད་རྩེ་བཞེངས་ནས་བཙུན་མོ་ཀླུ་ལྕམ་མེར་མོ་ཁབ་ཏུ་བཞེས་པར་རིགས་སྲས་ཐི་ཤོ་ལེགས་སྐུ་འཁྲུངས། ༣ སྤུར་རྒྱལ་བཅུ་གཉིས་པ་ཐི་ཤོ་ལེགས་ནི། ཡབ་དེ་ཤོ་ལེགས་དང་ཡུམ་ཀླུ་ལྕམ་མེར་མོའི་སྲས་སུ་སྐུ་འཁྲུངས། དབོན་སྲས་འབེ་ཤོ་ཀྲམ་བསྟེན། ལྷ་བོན་བཅོ་ཕན་གྲགས་ཀྱིས་བྱས། བཙུན་མོ་གུར་སྨན་ནམ་མཚན་མོ་གུང་སྨན་བྱ་བ་ཁབ་ཏུ་བཞེས་པར་རིགས་སྲས་གུ་རུ་ལེགས་འཁྲུངས། ༤ སྤུར་རྒྱལ་བཅུ་གསུམ་པ་གུ་རུ་ ༼གུ་རུབ།༽ ལེགས་ནི། ཡབ་ཐི་ཤོ་ལེགས་དང་ཡུམ་ཀླུ་སྨན་མེར་མོ་གཉིས་ཀྱི་སྲས་སུ་སྐུ་འཁྲུངས། ཁོང་གིས་དབོན་གསས་བོན་པོ་འབེ་ཤོ་ཕྲམ་བསྟེན་ཞིང༌། སྐུ་བོན་བཅོ་ཕན་གྲགས་ཀྱིས་བྱས། གསས་ཁང་ས་ལེ་བང་བང་དང༌། སྐུ་མཁར་ཕྲི་བརྩིག་འབུམ་རྒྱུགས་བརྩིགས། བཙུན་མོ་མཚོ་སྨན་བླངས་པའི་རིགས་སྲས་བྲོང་ཞེར་ལེགས་སྐུ་འཁྲུངས། ༥ སྤུར་རྒྱལ་བཅུ་བཞི་པ་འབྲོང་ཞེར་ལེགས་ནི། ཡབ་གུ་རུ་ལེགས་དང་ཡུམ་མཚོ་སྨན་འབྲོང་མ་གཉིས་ཀྱི་སྲས་སུ་འཁྲུངས། སྐུ་གཤེན་ལྷ་བོན་ཡེ་གཤེན་བདུད་དུལ་གྱིས་མཛད། སྐུ་མཁར་རྩེ་མ་ཁྱུང་རྒྱལ་བཞེངས་ཏེ་བཙུན་མོ་ས་སྨན་བུ་མོ་ཁབ་ཏུ་བཞེས་པར་སྲས་ཨི་ཤོ་ལེགས་འཁྲུངས། ༦ སྤུར་རྒྱལ་བཅོ་ལྔ་པ་ཨི་ཤོ་ལེགས་ ༼ཤོ་ལེགས།༽ ནི།  ཡབ་འབྲོང་ཞེར་ལེགས་དང༌། ཡུམ་མཚོ་ ༼ས།༽ སྨན་འབྲོང་མོ་གཉིས་ཀྱི་སྲས་སུ་འཁྲུངས། སྐུ་གཤེན་ཨ་ལ་དུན་ཅུག་གིས་མཛད། བཙུན་མོ་རྨ་ལྕམ་རྨང་ལེགས་སམ་རྨུ་ལྕམ་སྨད་ལེགས་ཁབ་ཏུ་བཞེས་པར་རིགས་སྲས་ཟ་ནམ་ཟིན་ལྡེ་སྐུ་འཁྲུངས། སྐུ་མཁར་ཁྲི་བརྩིགས་འབུམ་གདུགས་བཞེངས། བོད་ཀྱི་ལོ་རྒྱུས་སྟེང་བཙན་པོ་དེ་རྣམས་ཀྱི་དུས་སུ་བརྩིགས་པའི་འཆིང་ང་རྩེ་དྲུག་ནི་སྟག་རྩེ་དང༌། རྒོད་རྩེ། ཡང་རྩེ། ཁྲི་རྩེ། རྩེ་མ་ཁྱུང་རྒྱལ། ཁྲི་བརྩེགས་འབུམ་གདུགས་བཅས་བརྩིགས་ཞེས་འཁོད། གཞན་ཡང་བོན་གྱི་ལོ་རྒྱུས་ནང་ས་ལ་ལེགས་དྲུག་གི་རིང་ལ་བོན་གྱི་ནི། ནད་ཀྱིས་གདུང་བ་སྨན་གྱིས་གསོས། གདོན་གྱིས་གཙེས་པ་སྔགས་ཀྱིས་བཅོམ། རྒས་རྒུད་འཆི་འཕོ་རྩིས་ཀྱི་བཏུལ། ཕས་ཀྱིས་རྒོལ་བ་སྒྲས་ཚར་གཅོད་པ་བཅས་རིག་གནས་ལྔ་དར་ཞེས་ཡོངས་སུ་གྲགས་པ་དང༌། ལེགས་དྲུག་བང་སོ་གཡའ་སྤང་མཚམས་སུ་བཏབ། །སྤང་ལ་འཇའ་ཚོན་རྒྱས་པ་འདྲའོ་སྐད། །ཅེས་གསུངས་པ་ལྟར་གོང་གསལ་ལེགས་དྲུག་གི་བང་སོ་གཡའ་སྤང་མཚམས་སུ་བཏབ་པའམ་སྤུར་ས་ལ་ལུས་པས་ན་ས་ལ་ལེགས་དྲུག་ཅེས་མཚན་ཐོགས་ཞེས་གྲགས་པ་ཡིན།"
    },
    {
        "question": "མཛངས་མི་གཉིས་པའི་མཛད་རྗེས་དང་པུ་དེ་གུང་རྒྱལ་ཚུན་གྱི་བཙན་པོ་རིམ་བྱོན་སྐབས་ཐོན་སྐྱེད་འཕེལ་རྒྱས་བྱུང་ཚུལ་ཇི་ལྟར་ལགས།",
        "answer": "མཛངས་བློན་གཉིས་པ་ལྷ་བུ་མགོ་དཀར་ནི་བཙན་པོ་པུ་དེ་གུང་རྒྱལ་དང་བཙུན་མོ་འོམ་ཐང་སྨན་མཚོའི་སྲས་ལེགས་དྲུག་གི་ཐོག་མ་ཨེ་ཤོ་ལེགས་ཞེས་བྱ་བའི་རིང་གི་བློན་པོ་ཡིན། ཁོང་མཛངས་བློན་གྱི་གྲས་སུ་བགྲང་དགོས་པའི་རྒྱུ་མཚན་ཡང༌། ༵༵ཆོས་འབྱུང་མཁས་པའི་དགའ་སྟོན་ཀཀ ལས། དེ་ཡི་བློན་པོ་ལྷ་བུ་མགོ་དཀར་ཞེས། །ཁུ་ཁུ་རུ་ལས་སྐྱེས་ཀྱི་བུ་ཡིས་བྱས། །འཕྲུལ་བློན་མཛངས་མི་བདུན་གྱི་གཉིས་པ་ཡིན། །མཛངས་པའི་ལས་སུ་ཞིང་ལ་དོར་ཁ་བརྩིས། །འབྲོག་ལ་ཐུལ་རྩིས་ཕུ་ཆུ་ཡུར་དུ་དྲངས།། མདའ་ལ་ཆུ་མ་རྨོ་བ་འདི་ནས་དར། །ཞེས་གསུངས་པ་ལྟར་སྐབས་དེར་ཞིང་ལས་ལ་རྨོན་པ་དོར་གཅིག་གིས་ཉིན་གཅིག་ལ་རྨོ་ནུས་པའི་ས་ཞིང་གི་ཚད་རྩིས་གཞིར་མཛད་དེ་དོར་ཁ་གཅིག་ཅེས་བྱ་ཞིང༌། འབྲོག་ལས་ཐད་ལུག་པགས་སོགས་ལྭ་གཅིག་གི་བཟོ་ཚད་ལོངས་པའི་གྲངས་རྩིས་གཞིར་བཟུང་ནས་ཐུལ་ཁ་ཅེས་བྱ་བའི་སྲོལ་གཏོད་པས་བློན་པོ་འདིས་ཞིང་འབྲོག་ལས་ཀྱི་གནས་བབ་ཡར་རྒྱས་གོང་འཕེལ་དུ་བཏང་བ་སོགས་མཛངས་པའི་ལས་མང་དུ་བགྱིས་སོ།། ༵༵རྒྱལ་རབས་གསལ་བའི་མེ་ལོང་ཀཀ ལས། སྤུ་དེ་གུང་རྒྱལ་སྐབས། ཤིང་བསྲེགས་པའི་སྙིང་པོ་སོལ་བ། ཀོ་བ་བཞུ་བའི་སྙིང་པོ་ལས་སྤྱིན་བྱུང༌། ལྕགས་རྡོ་ཟངས་རྡོ་དངུལ་རྡོ་གསུམ་རྙེད་ནས། སོལ་བས་རྡོ་གསུམ་བཞུས་ནས་དངུལ་ཟངས་ལྕགས་གསུམ་བཏོན། ཤིང་ལ་བུག་པ་ཕུག་ནས་ཤོལ་དང་གཉའ་ཤིང་བཅོས། མཐུན་གཉིས་གཉའ་རུ་སྡེབས་ནས་ཐང་རྣམས་ཞིང་དུ་རྨོས། རྒྱ་མཚོར་ཡུར་དུ་དྲངས་ནས་ཞིང་ལ་ས་བོན་བཏབ་ཅེས་དང༌། ༵༵ལ་དྭགས་རྒྱལ་རབས་ཀཀ ལས། སྤུ་དེ་གུང་རྒྱལ་སྐབས། ཆུ་ལ་ཟམ་པ་བཙུགས། ཁྲི་གཉན་བཟུང་བཙན་རིང་ལ། འབྲོག་སྐྱོང་བ་དང༌། ཞིང་གི་ཐུལ་སྡེབས་པ། མཚོ་ལ་སྟར་ཀ་བྱས་ནས་ཡུར་བར་དྲངས་པ་དང༌། ཕུ་ཆུ་རྫིང་དུ་བསྐྱིལ་ནས་མཚན་ཆུ་ཉིན་ལ་དྲངས།  སྟག་རི་གཉན་གཟིགས་རིང་ལ། མཛོ་དང་དྲེའུ་སྲེ་བ། ནོར་གྱི་རིན་ཐང་གཅོད་པ། རིའི་རྩྭ་ཆུན་པོ་བྱ་བ་སོགས་བྱུང༌། གནམ་རི་སྲོང་བཙན་གྱི་དུས་སུ། རྒྱ་ནག་ནས་སྨན་དང་རྩིས་བྱུང༌། བྱང་ནས་ཚྭ་ཀ་རྙེད། བྱང་ཚྭ་ལྷོ་རུ་འདྲེན་པའི་སྲོལ་ཀ་དར། སྲོང་བཙན་སྒམ་པོའི་དུས་སུ། འཇིག་རྟེན་ལུགས་ཀྱི་འབྲས་ཆང༌། ནས་ཆང༌། ཟས་ཀྱི་ཡོ་བྱད་ཚང་བ། འོ་མ་ཞོ་རུ་བསྒྱུར་བ། ཞོ་ལ་མར་དང་ད་ར། ད་ར་ཐུད་དུ་བསྒྱུར་བ། ཁམ་ས་ནི་རྫ་རུ་བསྒྱུར་བ། རང་ཐག་ཆུ་ཡིས་བསྐོར། ཐགས་ཁྲི་ཐགས་པ་དང་ནི་བཟོའི་རིག་པ་མང་དུ་བྱུང༌། འདུས་སྲོང་མང་རྗེའི་སྐབས་སུ། རྒྱ་ནས་ཇ་དང༌། རྡོ་དྷ་མན། སུར་ན། འབུར་རྒོད། རྒྱ་གླིང་སོགས་བྱུང་ངོ༌། ཞེས་དང༌། ༵༵ཆོས་འབྱུང་མཁས་པའི་དགའ་སྟོན་ཀཀ ལས། སྲོང་བཙན་སྒམ་པོས། བཟང་པོའི་བཙན་ཁྲིམས་གཉའ་ཤིང་དམ་པར་བསྡམས། །རི་དྭགས་རྣམས་ནི་རྒྱལ་པོའི་དཀོར་ནོར་མཛད། །ར་ལུག་བེའུ་ལ་སོགས་རང་ཡིན་གཏོང༌། །ལ་ལ་བཙས་བརྩིགས་ཆུ་ཆེན་གྲུ་ཡིས་བཅད། །ཅེས་གསུངས་པ་ལྟར་ཞིང་འབྲོག་གི་ཐོན་བསྐྱེད་དབྱར་མཚོར་རྒྱས་པ་ལྟར་གཅིག་མཇུག་གཉིས་མཐུད་ཀྱིས་ཡར་རྒྱས་གོང་འཕེལ་དུ་ཕྱིན་ཏོ།།"
    },
    {
        "question": "ཆུ་ཡི་ལྡེ་བརྒྱད་ཅེས་པ་གང་དག་ཡིན། དེ་དག་གི་ཡབ་ཡུམ་དང་བཙུན་མོ་བཅས་སུ་ཡིན་དང༌། མཛད་རྗེས་སོགས་ཇི་ལྟར་ཡིན་ནམ།",
        "answer": "ཆུ་ལ་ལྡེ་བརྒྱད་རྣམས་སྤྱི་ལོའི་དུས་རབས་དང་པོའི་དཀྱིལ་ཙམ་ནས་སྤྱི་ལོའི་དུས་གསུམ་པའི་མཇུག་ཙམ་བར་བྱུང་བ་ཡིན། དེ་ཡང་ཆུ་ཡི་ལྡེ་བརྒྱད་ནི། ཟ་ནམ་ཟིན་ལྡེ་དང༌། ལྡེ་འཕྲུལ་ནམ་གཞུང་བཙན། སེ་སྣོལ་ནམ་ལྡེ། སེ་སྣོལ་པོ་ལྡེ། ལྡེ་སྣོལ་ནམ། ལྡེ་སྣོལ་པོ། ལྡེ་རྒྱལ་པོ། ལྡེ་སྤྲིན་བཙན་བཅས་བརྒྱད་ལས། ༡ བོད་རྒྱལ་གདུང་རབས་བཅུ་དྲུག་པ་བཙན་པོ་ཟ་ནམ་ཟིན་ལྡེ་ནི་ཡབ་བཙན་པོ་ཨི་ཤོ་ལེགས་དང༌། ཡུམ་རྨུ་ལྕམ་སྨང་ལེགས་གཉིས་ཀྱི་སྲས་སུ་འཁྲུངས་ཤིང༌། ཞང་ཞུང་གཡུང་དྲུང་རྒྱལ་པོས་སྐུ་བོན་བྱས། བཙུན་མོ་མཚོ་སྨན་ཁྲི་དཀར་མ་ཁབ་ཏུ་བཞེས་པ་ཡིན། ༢ དེ་གཉིས་ཀྱི་སྲས་སུ་བོད་རྒྱལ་གདུང་རབས་བཅུ་བདུན་པ་ལྡེ་འཕྲུལ་ནམ་གཞུང་བཙན་ ༼འཕྲལ་ནམ་གཞུང་བཙན་ལྡེ།༽ འཁྲུངས་ཤིང༌། ཞང་ཞུང་མཚོ་མི་ཀུན་སྣང་གིས་སྐུ་བོན་བྱས། བསེ་གཉན་མེར་མོ་ཁབ་ཏུ་བཞེས། ༣ དེ་གཉིས་ཀྱི་སྲས་སུ་བོད་རྒྱལ་གདུང་རབས་བཅོ་བརྒྱད་པ་སེ་སྣོལ་ནམ་ལྡེ་ ༼སེ་སྣོལ་གནམ་ལྡེ།༽ འཁྲུངས་ཤིང༌། བཙུན་མོ་ཀླུ་ཐང་མེར་མོའམ་ཀླུ་མོ་མེར་མོ་བྱ་བ་ཁབ་ཏུ་བཞེས། ༤ དེ་གཉིས་སྲས་སུ་བོད་རྒྱལ་གདུང་རབས་བཅུ་དགུ་པ་སེ་སྣོལ་པོ་ལྡེ ༼ལྡེ་གོལ།༽ འཁྲུངས་ཤིང༌། ཞང་ཞུང་ཨ་སོ་གཙུག་ཕུད་ཀྱིས་སྐུ་བོན་བྱས། བཙུན་མོ་འོ་བཟའ་རི་མོ་མཚོའམ་འོ་ཟ་མཚོ་ཁབ་ཏུ་བཞེས། ༥ དེ་གཉིས་ཀྱི་སྲས་སུ་བོད་རྒྱལ་གདུང་རབས་ཉི་ཤུ་པ་ལྡེ་སྣོལ་ནམ་སྐུ་འཁྲུངས་ཤིང༌། ཞང་ཞུང་ཨ་ལ་དན་ཅིས་སྐུ་བོན་བྱས། བཙུན་མོ་ཁྲི་སྨན་རྗེ་མ་ཁབ་ཏུ་བཞེས། ༦ དེ་གཉིས་ཀྱི་སྲས་སུ་བོད་རྒྱལ་གདུང་རབས་ཉེར་གཅིག་པ་ལྡེ་སྣོལ་པོ་ ༼བསེ་ལྡེའ་རྣོལ་པོ།༽ འཁྲུུངས་ཤིང༌། ཞང་ཞུང་དར་མ་ཧ་རིས་སྐུ་བོན་བྱས། བཙུན་མོ་ས་བཙུན་སྙན་རྗེ་འམ་ཁྲི་སེ་བཙུན་གཉན་མོ་ཁབ་ཏུ་བཞེས། ༧ དེ་གཉིས་ཀྱི་སྲས་སུ་བོད་རྒྱལ་གདུང་རབས་ཉེར་གཉིས་པ་ལྡེ་རྒྱལ་པོ་འཁྲུངས་ཤིང༌། ཞང་ཞུང་ད་ས་ཧ་རིས་སྐུ་བོན་བྱས། བཙུན་མོ་སྨན་བཙུན་ལུག་སྐོང་ངམ་སྨན་བཙུན་ལུང་གོང་ཁབ་ཏུ་བཞེས། ༨ དེ་གཉིས་ཀྱི་སྲས་སུ་བོད་རྒྱལ་གདུང་རབས་ཉེར་གསུམ་པ་ལྡེ་སྤྲིན་བཙན་ ༼རྒྱལ་སྲིན་བརྩན།༽ འཁྲུངས་ཤིང༌། ཞང་ཞུང་མུ་ལ་མ་ཧོས་སྐུ་བོན་བྱས། བཙུན་མོ་མང་མ་རྗེའམ་གཉན་བཙུན་མང་མོ་རྗེ་ཁབ་ཏུ་བཞེས་པར་རིགས་སྲས་རྒྱལ་ཏོ་རེ་ལོང་བཙུན་འཁྲུངས། བཙན་པོ་དེ་དག་སྐབས་གསས་ཁང་རེ་རེ་བཞེངས། གོང་གསལ་བཙན་པོ་བརྒྱད་ཀྱི་དུས་ལ་མངའ་ཐང་དར་རྒུད་མེད་པར་བྱུང་ཞིང༌། ལྡེ་བརྒྱད་བང་སོ་ཆུ་བོའི་གཞུང་ལ་བཏབ། །མཚོ་ལ་ཁ་བ་བབ་པ་འདྲའོ་སྐད། །ཅེས་པ་ལྟར་བང་སོ་ཆུ་བོའི་གཞུང་ལ་བཏབ་པས་ཆུ་ཡི་ལྡེ་བརྒྱད་དུ་གྲགས་ཤིང༌། དུས་དེར་སྐུ་ཕུང་ཆུ་ལ་བཏབ་པའི་སྲོལ་དར་ཞིང༌། དེབ་ཐེར་ཁག་ཏུ་བཙན་པོ་འདི་དག་གི་ལོ་རྒྱུས་ཞིབ་གསལ་མེད་པར་གཞིགས་ན་ཆུ་ཡི་ལྡེ་བརྒྱད་ཀྱི་སྐུ་རིང་ལ་མཛད་འཕྲིན་ཆེ་བ་གང་ཡང་བྱུང་མེད་པར་སྙམ་མོ།།"
    },
    {
        "question": "ཚིགས་ཀྱི་བཙན་ལྔར་གྲགས་པ་རྣམས་ཀྱི་ལོ་རྒྱུས་དང༌། བོད་ཡུལ་དུ་གསོད་དཔྱད་ཀྱི་གཞུང་ལུགས་དར་ཚུལ་བཅས་ཇི་ལྟར་ཡིན་ནམ།",
        "answer": "བོད་ཀྱི་ལོ་རྒྱུས་སྟེང་ཚིགས་ཀྱི་བཙན་ལྔའམ་འོག་གི་བཙན་ལྔར་གྲགས་པ་རྣམས་ནི། རྒྱལ་ཏོ་རེ་ལོང་བཙན་དང༌། ཁྲི་བཙན་ནམ། ཁྲི་སྒྲ་དཔུང་བཙན། ཁྲི་ཐོག་རྗེ་བཙུན། ཐོ་ཐོ་རི་གཉན་བཙན་བཅས་ལྔ་ཡིན་ལ༑ བཙན་པོ་འདི་དག་སྤྱི་ལོའི་དུས་རབས་གསུམ་པའི་མཇུག་ནས་ལྔ་པའི་མཇུག་ཙམ་བར་བྱུང་ཞིང༌། ༡ དེ་དག་ལས་སྤུ་རྒྱལ་ཉེར་བཞི་པ་རྒྱལ་ཏོ་རེ་ལོང་བཙན་ ༼རྒྱལ་ལྡེ་རེ་ལོང་བཙན།༽ ནི། ཡབ་བཙན་པོ་ལྡེ་སྤྲིན་བཙན་དང༌། ཡུམ་གཉན་བཙུན་མང་མ་རྗེ་གཉིས་ཀྱི་སྲས་སུ་འཁྲུངས་ཤིང༌། བློན་པོ་ཐོན་མི་འབྲིང་པོ་རྒྱལ། གནུབས་སྨན་ད་རེ། སྟོང་དར་རྗེ་རྣམས་ཀྱིས་བྱས་སྐད། ཞང་ཞུང་གཡུང་དྲུང་རྒྱལ་པོས་སྐུ་བོན་མཛད། འདི་མན་ཆད་འབངས་དང་གཉེན་བསྲེས་ཞེས་གྲགས། བཙུན་མོ་འོ་མ་ལྡེ་བཟའ་ཁྲི་བཙུན་བྱ་བ་ཁབ་ཏུ་བསུས་པ་བཅས་སོ།། ༢ དེ་གཉིས་ཀྱི་སྲས་སུ་བོད་རྒྱལ་གདུང་རབས་ཉེར་ལྔ་པ་ཁྲི་བཙན་ནམ་འཁྲུངས་ཤིང༌། ཞང་ཞུང་མུ་ཧ་ལ་རྒྱལ་གྱིས་སྐུ་བོན་བྱས། བློན་པོ་གཉའ་དོར་གཙུག་ལོན་དང༌། དབས་ཁྲི་བཟུང་མོང་མོང་ཁོང་གིས་བྱས་ཞེས་པ་ཙམ་ལས་ལོ་རྒྱུས་གཞན་མ་རྙེད་ཅིང༌། བཙུན་མོ་སྨན་བཟའ་ཁྲི་དཀར་ཁབ་ཏུ་བཞེས། ༣ དེ་གཉིས་ཀྱི་སྲས་སུ་བོད་རྒྱལ་གདུང་རབས་ཉེར་དྲུག་པ་ཁྲི་སྒྲ་དཔུང་ ༼སྤུངས་༽ བཙན་འཁྲུངས་ཤིང༌། ཞང་ཞུང་མུ་ཧ་ལ་རྒྱལ་གྱིས་མུ་མཐུད་དུ་སྐུ་བོན་བྱས། བློན་པོ་མགར་སྒྲ་ཛི་མུན་དང༌། ཐོན་མི་གླུ་མང་དྲེད་པོས་བྱས། བཙུན་མོ་སྨན་བཟའ་ཀླུ་སྟེང་ངམ་སྨན་གསུམ་ཀླུ་སྟེང་བྱ་བ་ཁབ་ཏུ་བསུས་པའོ།། ༤ དེ་གཉིས་ཀྱི་སྲས་སུ་བོད་རྒྱལ་གདུང་རབས་ཉེར་བདུན་པ་ཁྲི་ཐོག་རྗེ་བཙན་འཁྲུངས་ཤིང༌། བློན་པོ་མགར་གཉའ་བཙན་ལྡོམ་བུ་དང༌། གནུས་སྐྱེས་ཐོག་ཐུན་མོང་བཙན་གྱིས་བྱས། བོན་ཆོས་དར་སྤེལ་མཛད་དེ་ཞང་ཞུང་གི་བོན་མུ་ཧ་ལ་རྒྱལ་གྱིས་རྒྱལ་རབས་གསུམ་གྱི་རིང་མུ་མཐུད་དུ་སྐུ་བོན་མཛད། རྒྱལ་པོ་འདིའི་རིང་ལ་གླིང་བུ་ཐོག་མར་བྱུང་བར་བཤད་སྲོལ་ཡོད་ཅིང༌། བཙུན་མོ་རུ་ཡོང་བཟའ་སྟོང་རྒྱལ་མཚོ་ཁབ་ཏུ་བཞེས། ༥ དེ་གཉིས་ཀྱི་སྲས་སུ་བོད་རྒྱལ་གདུང་རབས་ཉེར་བརྒྱད་པ་ལྷ་ཐོ་ཐོ་རི་གཉན་བཙན་མཆོག་ཤིང་ཁྱི་སྤྱི་ལོ་ ༣༧༤ ལོར་འཁྲུངས། སྐུ་གཤེན་གཅེའུ་གཡང་སྐྱེས་དང༌། མཚེ་མི་འདུ་འཕྲོ་གཉིས་ཀྱི་བྱས། བཙུན་མོ་གནོ་བཟའ་མང་དགའ་ཁབ་ཏུ་བཞེས་ཏེ་རིགས་སྲས་ཁྲི་གཉན་བཟུང་བཙན་སྐུ་འཁྲུངས། བཙན་པོ་འདི་དགུང་ལོ་བརྒྱ་དང་ཉི་ཤུར་བཞུགས་ཏེ་ཆུ་བྱ་སྤྱི་ལོ་ ༤༩༣ ལོར་སྐུ་གཤེགས། དེ་ལྟར་བཙན་ལྔའི་བང་སོ་འཕྱིང་ཡུལ་དར་ཐང་དུ་བཏབ་སྟེ་སྦྲ་འདྲ་བའི་ས་ཕུང་དུ་བྱས་སོ།། གནའ་ནས་བཟུང་ལྷ་ཐོ་ཐོ་རི་གཉན་བཙན་བར་གཞུང་ལུགས་ལ་བརྟེན་པའི་གསོ་དཔྱད་སྐོར་མ་བྱུང་ཞིང༌། བཙན་པོ་འདིའི་སྐབས་བི་བྱི་དགའ་བྱེད་དང་བི་ལ་དགའ་མཛེས་གཉིས་ཀྱིས་གསོ་དཔྱད་ཀྱི་གཞུང་མང་ལ་སྦྱངས་ཤིང༌། བདུད་རྩི་སྨན་གྱི་སྒྲུབ་པ་མཛད་པས་འཆི་མེད་ཚེ་ཡི་དངོས་གྲུབ་བརྙེས། བོད་དུ་བྱོན་ཏེ་ལྷ་ཐོ་ཐོ་གཉན་བཙན་གྱིས་ཕོ་བྲང་ཡུམ་བུ་བླ་སྒང་དུ་སྤྱན་དྲངས། རྒྱལ་པོས་བོད་ལ་གསོ་དཔྱད་དར་སླད་ལྷ་ལྕམ་མམ་སྲས་མོ་ཡིད་ཀྱི་རོལ་ཆ་བི་བྱི་དགའ་བྱེད་ཀྱི་ཆུང་མར་ཕུལ་བར་སྤྱི་ལོའི་དུས་རབས་གསུམ་པ་ཙམ་ལ་སྲས་སྨན་པ་དུང་གི་ཐོར་ཅོག་འཁྲུངས་པར་གྲགས། ཆུང་ངུའི་དུས་ནས་རང་གི་ཡབ་ལས་རེག་པ་རྩའི་མདོ་དང༌། འཚོ་བ་ཟས་ཀྱི་མདོ། སྦྱོར་བ་སྨན་གྱི་མདོ། གཏར་བསྲེག་དཔྱད་ཀྱི་མདོ། རྨ་ཆས་བཟོ་ཡི་མདོ་བཅས་དང༌། དེ་དག་གི་འགྲེལ་བཤད་ཁོག་འབུབ། ས་བཅད། ལག་ལེན་དང་བཅས་གསན་ཏེ་མཁས་པར་གྱུར། རྒྱལ་པོ་ལྷ་ཐོ་ཐོ་རི་གཉན་བཙན་དང༌། ཁྲི་གཉན་གཟུང་བཙན་ཡབ་སྲས་གཉིས་ཀྱི་བླ་སྨན་མཛད། འདི་ཉིད་བོད་ཡུལ་གྱི་སྨན་པ་ཀུན་གྱི་ཕྱི་མོ་ཡིན་པ་དང༌། གཡུ་ཐོག་གསར་རྙིང་ཡང་གདུང་རུས་འདི་ལས་འཕྲོས་པར་གྲགས། བོད་དུ་གཞུང་ལུགས་ལ་བརྟེན་པའི་གསོ་དཔྱད་ཀྱི་བསྟན་པ་དབུ་འདི་ནས་བརྙེས་ཤིང༌། བོད་དུ་བླ་སྨན་གྱི་ཐོག་མ་དུང་གི་ཐོར་ཅོག་ཅན་ཡང་འདི་དུས་བྱུང་ངོ༌།།"
    },
    {
        "question": "གཉའ་ཁྲི་བཙན་པོ་ནས་ཁྲི་ཐོག་རྗེ་བཙན་བར་བོད་ཀྱི་ཆབ་སྲིད་བོན་དང༌། སྒྲུང༌། ལྡེའུ་གསུམ་གྱིས་བསྐྱངས་ཚུལ་ཇི་ལྟར་ཡིན་ནམ།",
        "answer": "དེ་ཡང༌། ༵༵དེབ་ཐེར་ཀུན་གསལ་མེ་ལོང་ཀཀ ལས། གཉའ་ཁྲི་བཙན་པོ་ཐོག་མར་ཅོག་ལ་བོན་པོ་དང༌། ཞང་ཞུང་བོན་པོ། ཚེ་མི་བོན་པོ་སོགས་བོན་པོ་རྣམས་ཀྱིས་ཁྲིར་མངའ་གསོལ། འོན་ཀྱང་རྒྱལ་པོས་བོན་པོ་རྣམས་ཀྱི་ཁེ་ཕན་ཡོངས་སུ་འགྲུབ་མི་ཐུབ་སྟབས་སུམ་པའི་བོན་ཨ་ཡོང་གི་རྒྱལ་པོ་བཀྲོངས། བོན་པོ་རྣམས་ཀྱིས་རྒྱལ་སྲིད་ལ་ཁ་ལོ་ཤུགས་ཆེན་བསྒྱུར་བར་བརྟེན་གྲི་གུམ་བཙན་པོས་བོན་གྱི་བསྟན་པ་བསྣུབས། བོན་པོ་རྣམས་ལ་རྡུང་རྡེག་ཤུགས་ཆེན་བཏང༌། མཐར་ལོ་ངམ་གྱི་དུས་སུ་ལོ་རྒྱུས་ལས་བསླབ་བྱ་བླངས་ཏེ་བོན་གྱི་བསྟན་པ་ཁྱབ་གདལ་ཤུགས་ཆེན་བཏང༌། དེ་ནས་ཁྲི་ཐོག་རྗེ་བཙན་བར་སླར་ཡང་བོན་གྱི་ཆབ་སྲིད་བསྐྱངས་ཞེས་དང༌། ༵༵རྒྱལ་རབས་དེབ་ཐེར་དཀར་པོཀཀ ལས། ཁ་བ་ཅན་གྱི་རྒྱལ་ཁམས་སུ་དེ་བཞིན་གཤེགས་པའི་གདུལ་བྱར་མ་གྱུར་པ་རྣམས་ལ་ལུང་གི་ཆོས་གོ་བར་བྱ་བའི་ཕྱིར་དུ་སྒྲུང་བསྟན། རིག་པའི་ཆོས་གོ་བར་བྱ་བའི་ཕྱིར་དུ་ལྡེའུ་བསྟན། སྒྲུང་ལའང་སྤྲེའུའི་སྒྲུང་དང༌། མཆིལ་པའི་སྒྲུང༌། རོ་ལངས་གསེར་སྒྲུབ་ཀྱི་སྒྲུང༌། མ་སངས་སྒྲུང༌། རྒྱ་སྒྲུང་སོགས་གཏམ་རྒྱུད་དུ་མ་འཆད་ཉན་རྒྱ་ཆེར་སྤེལ། ཞེས་མཆིས། སློབ་དཔོན་དམུ་དགེ་བསམ་གཏན་གྱིས་ཀྱང༌། དེ་དག་གི་སྐབས་ཀྱི་བོན་པོ་ནི་དགེ་སྒྲུབ་ལྷ་མཆོད་འདྲེ་འདུལ་མོ་རྩིས་བྱེད་པ་སོགས་ཡིན་ལ། དེ་དག་བྱེད་མཁན་ཞིག་རྒྱལ་པོའི་ཨ་མཆོད་དུ་བསྟན་པ་ལ་ཆབ་སྲིད་བོན་གྱིས་བསྐྱངས་ཟེར། སྒྲུང་ནི་རོ་ལངས་གསེར་སྒྲུབ་ཀྱི་སྒྲུང༌། མ་སངས་སྒྲུང༌། མཆིལ་པའི་སྒྲུང་སོགས་དང༌། ལྡེའུ་ནི་དེང་སང་ཁེད་ཅེས་གྲགས་པ་དེ་ཡིན། མི་རྣམས་ཀྱིས་དེ་དག་རིག་པའི་སྒོ་འབྱེད་པའི་ཐབས་སུ་བརྟེན་པས་ན་ཆབ་སྲིད་བོན་སྒྲུང་ལྡེའུ་གསུམ་གྱིས་བསྐྱངས་ཞེས་གྲགས། ཞེས་གསུངས་པ་ལྟར་དེ་དག་རྣམས་ཀྱིས་བོད་ཀྱི་མི་རྣམས་བློ་ཁ་ཅུང་ཟད་དབྱེ་བར་གྱུར། ༵༵རྒྱལ་རབས་དྭངས་ཤེལ་འཕྲུལ་གྱི་མེ་ལོང་ཀཀ ལས། རྗེ་གཉའ་ཁྲི་ནས་ཐོག་རྗེ་ཐོག་བཙན་གྱི་བར་གདུང་རབས་ཉི་ཤུ་རྩ་བདུན་གྱི་རིང་ལ་རྒྱལ་རབས་སོ་སོའི་ཁྲི་ལོ་ཁ་གསལ་མེད་ཀྱང༌། སྤྱི་བསྡོམས་རྒྱལ་རབས་ལོ་ཡུན་དྲུག་བརྒྱ་ཉི་ཤུ་སོང་ཞིང༌། ཆབ་སྲིད་སྒྲུང་དང་ལྡེའུ་བོན་གསུམ་གྱིས་བསྐྱངས་པ་ཡིན་ཞེས་གསུངས་པ་ལྟ་རོ།།"
    },
    {
        "question": "རྒྱལ་རབས་ཉེར་བརྒྱད་པ་ལྷ་ཐོ་ཐོ་རི་གཉན་བཙན་སྐབས་བོད་གངས་ཅན་དུ་དམ་ཆོས་ཀྱི་དབུ་ཐོག་མར་བརྙེས་ཚུལ་ཇི་ལྟར་ཡིན་ནམ།",
        "answer": "དེ་ཡང་སངས་རྒྱས་ཀྱི་སྐུ་གསུང་ཐུགས་རྟེན་བཅས་ཐོག་མར་བྱུང་བ་ནས་ཆོས་ཀྱི་གནད་དོན་མ་གོ་བའི་བར་གྱི་དུས་སྐབས་ལ་དམ་པའི་ཆོས་ཀྱི་དབུ་བརྙེས་ཞེས་དང༌། ཆོས་ཀྱི་ནང་དོན་ལ་གོ་བ་ཆགས་ནས་དད་པ་བྱེད་མཁན་ཐོག་མར་བྱུང་བ་དང་གཙུག་ལག་ཁང་ཐོག་མར་ཆགས་པ་ནས་བོད་མི་རང་ཉིད་ཀྱིས་རབ་བྱུང་བྱེད་པ་མ་བྱུང་བར་གྱི་དུས་སྐབས་ལ་དམ་པའི་ཆོས་ཀྱི་སྲོལ་གཏོད་ཅེས་ཟེར། དེ་ནས་བོད་མི་རང་ཉིད་ཀྱིས་རབ་བྱུང་བྱེད་མཁན་ཐོག་མར་བྱུང་བ་ནས་དར་རྒྱས་ཀྱི་དུས་སྐབས་ལ་དམ་པའི་ཆོས་རྒྱས་པར་མཛད་ཅེས་བཤད་དོ།། དེ་ཡང༌། རྒྱལ་རབས་ཉེར་བརྒྱད་པ་ཀུན་ཏུ་བཟང་པོའི་རྣམ་སྤྲུལ་དུ་གྲགས་པ་ལྷ་ཐོ་ཐོ་རི་གཉན་བཙན་སྐབས་དམ་པའི་ཆོས་ཀྱི་དབུ་ཐོག་མར་བརྙེས་ཤིང་དེ་ལ་ཡང་བཤད་ཚུལ་མི་འདྲ་བ་མང་དུ་ཡོད་དེ། ༵༵ཡར་ལུང་ཆོས་འབྱུང་ཀཀ ལས། སྐུ་མཁར་ཡུམ་བུ་བླ་སྒང་གི་སྟེང་དུ་སྤང་ཀོང་ཕྱག་རྒྱ་པ་དང༌། གསེར་གྱི་མཆོད་རྟེན་ཁྲུ་གང་པ་གཅིག མདོའི་བརྐོས་ཕོར། མུ་ཏྲའི་ཕྱག་རྒྱ་རྣམས་ནམ་མཁའ་ལས་བྱོན་ཞེས་བྱུང༌། ༵༵ནེལ་པའི་ཆོས་འབྱུང་ཀཀ ལས། བོན་པོ་གནམ་ལ་དགའ་བས་དེ་ནས་བབས་ཟེར་བ་ཡིན་གྱི། དོན་ལ་པཌཎི་ཏ་བློ་སེམས་འཚོ་དང༌། ལོ་ཙཱ་བ་ལི་ཐེ་སི་རྣམ་གཉིས་ཀྱིས་ཆོས་དེ་རྣམས་ཁྱེར་འོངས་པ། རྒྱལ་པོས་ཡི་གེའི་ཚིག་དོན་མ་གོ་བས་ཆོས་རྣམས་བཞག་སྟེ་ལོ་པཎ་ཕྱིར་ལོག་ཅེས་འཁོད་པ་ལྟར་ན་བོད་ཆུ་བྱ་སྤྱི་ལོ་ ༤༣༣ པཌཎི་ཏ་དང་ལོ་ཙཱ་བ་གཉིས་ཀྱིས་སྤང་ཀོང་ཕྱག་རྒྱ་པ་དང༌། མདོ་སྡེ་ཟ་མ་ཏོག་གི་གླེགས་བམ། གསེར་གྱི་མཆོད་རྟེན། ཙིཏན་མ་ཎི་ཞེས་པ་བཅུ་གཅིག་ཞལ་ཡིད་བཞིན་ནོར་བུའི་གཟུངས་ཀྱི་བརྐོས་ཕོར་དང༌། མུ་ཏྲའི་ཕྱག་རྒྱ་ཞེས་ཚད་ཁྲུ་གང་ཙམ་གྱི་ནོར་བུའི་རིགས་ཀྱི་རྡོ་ལ་ཡིག་དྲུག་རང་བྱོན་དུ་ཡོད་པ་བཅས་བཙན་པོར་ལེགས་སྐྱེས་སུ་ཕུལ་བ་ཡིན་གྱི་གནམ་སྟོང་པའི་དབྱིངས་ནས་མར་བབས་པ་མ་ཡིན་ཀྱང་སྐབས་དེར་བོད་ཀྱི་ཡུལ་གང་པོ་བོན་དར་ཞིང་དེར་དད་པ་བྱེད་ཀྱི་ཡོད་པ་དང༌། བཙན་པོས་བློན་འབངས་ཚང་མའི་བློ་ཁ་དང་འཚམས་ཕྱིར་གནམ་ནས་བབས་ཞེས་བསྒྲགས་པ་ལགས། བཙན་པོས་ཅི་ཡིན་དོན་མ་གོ་ཡང་གཞན་གྱི་ལེགས་སྐྱེས་སུ་ཕུལ་བར་ངོ་མཚར་ཅན་དུ་བརྩིས་ནས་ཕོ་བྲང་ཡུམ་བུ་བླ་སྒང་གི་དཀོར་ཁང་དུ་བཞུགས་སུ་གསོལ། གདུང་རབས་ལྔ་ནས་འདིའི་དོན་ཤེས་པར་བྱུང་ངོ་ཞེས་ནམ་མཁའ་ལས་ལུང་བསྟན་གྱི་སྒྲ་བྱུང༌། དེས་ན་མདོ་ལ་སྔ་བ་ཟ་མ་ཏོག་དང༌། གཟུངས་ལ་སྔ་ལ་ཙིཏཎ་མ་ཎི་ཞེས་སུ་གྲགས་པ་ཡིན། དེར་རྒྱལ་པོས་དོན་གང་ཡིན་མ་མཁྱེན་པའི་ཚུལ་བསྟན་ཡང་ཤིན་ཏུ་ངོ་མཚར་བའི་གཙིགས་སུ་བཟུང༌། བཀུར་བསྟི་མཛད་པ་སྟེ་གསེར་སྐྱེམས་དང་གཡུ་སྔོན་གྱི་མཆོད་པ་བྱས་སྟབས། དགུང་ལོ་དྲུག་ཅུ་ལོན་པ་ལ་སེའུ་སྐྱེས། དབུའི་སྐྲ་དཀར་རྣམས་ཀྱང་ནག་པོར་གྱུར། གཉེར་མ་མེད་ཅིང་སྐུ་གཞོན་ཤ་ཅན་དུ་གྱུར་ནས། དགུང་ལོ་བརྒྱ་དང་ཉི་ཤུ་ཐུབ་པར་གྲགས། རྟེན་དེ་དག་ལ་གཉན་པོ་གསང་བ་ཞེས་མཚན་གསོལ་ཞིང་དམ་ཆོས་ཀྱི་དབུ་ཐོག་མ་དེ་ནས་བརྙེས་པ་ལགས་སོ།།"
    },
    {
        "question": "ཕུན་སུམ་ཚོགས་པའི་བོན་རྒྱལ་བཞིར་གྲགས་པ་གང་དག་ཡིན་དེ་དག་ལས་དང་པོ་གཉིས་ཀྱི་ལོ་རྒྱུས་དང་མཛད་རྗེས་ཇི་ལྟར་ཡིན་ནམ།",
        "answer": "འོག་གི་བཙན་བཞིའམ་ཕུན་སུམ་ཚོགས་པའི་བོན་རྒྱལ་བཞི་ནི་སྤྱི་ལོའི་དུས་རབས་ལྔ་པའི་མཇུག་ནས་སྤྱི་ལོ་ ༦༢༩ ལོའི་བར་བྱུང་ཞིང༌། དེ་དག་ནི་རྒྱལ་པོ་ཁྲི་གཉན་གཟུང་བཙན་དང༌། འབྲོང་གཉན་ལྡེའུ། སྟག་རི་གཉན་གཟིགས། གནམ་རི་སྲོང་བཙན་བཅས་བཞི་ཡིན་ལ། བཙན་པོ་འདི་བཞིའི་རིང་བོན་ལ་བཀུར་བསྟི་ཤིན་ཏུ་ཆེ་ཞིང་ཆབ་སྲིད་རྒྱས་པས་ཁོང་ཚོར་ཕུན་སུམ་ཚོགས་པའི་བོན་རྒྱལ་བཞི་ཞེས་གྲགས་པ་ཡིན་ནོ།། ༡ སྤུར་རྒྱལ་ཉེར་དགུ་པ་ཁྲི་གཉན་གཟུང་བཙན་ ༼ཁྲི་སྒྲ་ཟུང་བཙན།༽ ནི༑ ཡབ་རྒྱལ་པོ་ལྷ་ཐོ་ཐོ་རི་གཉན་བཙན་དང༌། ཡུམ་གནོ་བཟའ་མང་མོ་རྗེའམ་རྣོ་ཟ་མང་དགར་གཉིས་ཀྱི་སྲས་སུ་འཁྲུངས་སྐད། བཙན་པོ་འདིའི་བློན་པོ་དབས་སྣང་བཞེར་ལྷ་བཙན་དང༌། མགར་ཁྲི་འབྲིང་གཉིས་ཀྱིས་བྱས་ཤིང༌། ཁུའི་བོན་པོ་མང་སྒྲ་ལེགས་པས་སྐུ་བོན་མཛད། ༵༵དུང་དཀར་ཚིག་མཛོད་ཀཀ ལས། བཙན་པོ་འདིའི་སྐུ་དུས་སུ་བོད་ཀྱི་ཞིང་ས་དང་འབྲོག་ས་འབྲེལ་མཐུད་དང༌། མཚོ་དང་མཚེའུ་ཡུར་བུར་འབྲེལ་སྦྱོར་བྱས་ནས་དེའི་ཆུ་ཞིང་ཁ་ལ་འདྲེན་པའི་སྲོལ་བཙུགས་ཞེས་གསལ། སྲས་ཀྱིས་རྣོ་ལ་ཞང་དུ་བོས་པ་ཡིས། །ཞང་དུ་རྣོ་ལྔ་རུས་ལ་དེར་མིང་ཆགས། །དེ་ཡན་ལ་ཞང་པོ་ལ་ཇོ་བོ་འབོད་སྐད། །བཙུན་མོ་འབྲོ་བཟའ་དུར་ཡངས་གཞེར་རམ་འབྲོ་དུང་དཔྱང་བཞེར་ཁབ་ཏུ་བཞེས་པར་རིགས་སྲས་འབྲོང་གཉན་ལྡེའུ་སྐུ་འཁྲུངས། ཁྲི་གཉན་མཆད་པ་དོན་མཁར་མདའ་རུ་བརྩིགས། །དེ་ཡང་ཕུལ་མེད་ས་ཕུང་བརྡལ་བ་འདྲ། །ཞེས་སོ།། ༢ སྤུར་རྒྱལ་སུམ་ཅུ་པ་འབྲོང་གཉན་ལྡེའུ་ ༼འབྲོང་གཉེན་ལྡེ་རུ།༽ ནི༑ ཡབ་ཁྲི་གཉན་གཟུང་བཙན་དང་ཡུམ་འབྲོ་བཟའ་མོ་དུར་ཡངས་གཞེར་གཉིས་ཀྱི་སྲས་སུ་ཤིང་རྟ་ ༣༩༤ ལོར་འཁྲུངས་སྐད། བློན་པོ་གཉགས་ཐང་བ་ཡར་རྗེ་དང༌། གནུབས་ཁྲོ་དར་རེ་མཐོང་པོས་བྱས། སྐུ་བོན་ཁུའི་མང་རྗེ་ལོད་པོས་མཛད། བཙན་པོ་འདིས་དྭགས་པོའི་ཡུལ་ནས་བཙུན་མོ་མཆིམས་བཟའ་ཀླུ་རྒྱལ་བྱ་བ་མཛེས་མ་ཞིག་ཁབ་ཏུ་བཞེས། ཕྱིས་མི་མཛེས་པར་གྱུར་ནས་རྒྱུ་མཚན་དྲིས་པས་རང་ཡུལ་ན་ཟས་ཤིག་ཡོད་པ་དེ་མེད་པས་ལན་ཟེར། དེ་ལེན་དུ་ཆུག་གསུངས་པས་གཡོག་མོས་སྦལ་པ་མར་ལ་བཙོས་པ་བླངས་ཏེ་མཛོད་དུ་སྦས་ནས་བཙུན་མོ་ལ་དྲངས་པས་མདངས་ཤིན་ཏུ་མཛེས་པར་གྱུར་སྟབས་རྒྱལ་པོས་ཟས་དེ་ང་རང་ཡང་ཟའོ་དགོངས་ནས་མཛོད་ཀྱི་སྒོ་ཕྱེ་ནས་གཟིགས་སྐབས་སྦལ་རོ་མཐོང་བས་རྣམ་རྟོག་སྐྱེས་པ་ལས་སྐུ་ལ་མཛེ་ནད་ཕོག དེ་སྐབས་དྭགས་པོ་སྦལ་ཟན་གྱི་ཡུལ་ཞེས་པ་དེ་ནི་ཉ་ཟ་ཞིང་ཉ་ལ་སྦལ་བར་གྲགས་པ་ཡིན་སྐད་དོ།། རྒྱལ་པོའི་བཙུན་མོ་ལ་སྲས་དམུས་ལོང་ཞིག་བལྟམས་ཤིང༌། དེ་ཅུང་ཆེར་ལོངས་པ་ན་ཡབ་ཀྱིས་ཁྱོད་འ་ཞའི་ཡུལ་ནས་སྨན་པ་བོས་ཏེ་མིག་ཕྱེ་ནས་རྒྱལ་ས་ཟུངས། གལ་ཏེ་མིག་འབྱེད་མ་ཐུབ་ན་སུམ་པའི་ཡུལ་དུ་བོན་པོའི་ཆུང་མ་རྒྱ་མོ་རྒྱ་ལྕམ་བྱ་བ་ལ་ངའི་བུ་སུམ་རི་རིང་བྱ་བ་ཞིག་ཡོད་པ་དེ་བོས་ནས་ཁྱོད་རང་གཤེགས་རྫུ་ཐོབ་ལ་རྒྱལ་སར་ཆུག་ཅེས་གསུངས་ཏེ་ཡབ་རྒྱལ་པོ་ཡབ་ཡུམ་གཉིས་བློན་སྙགས་ཐང་པ་ཡར་རྗེ་དང་བཅས་པ་གདུང་རྒྱུད་ལ་སྙུན་མི་ཕོག་ཆེད་དུ་ཡར་ལུང་ཞང་མདར་བང་སོ་བརྩིགས་ནས་གསོན་པོར་དུར་དུ་བཞུགས་པར་གྲགས་ཤིང་བང་སོའི་མིང་ལའང་གསོན་མཆད་ཟླུམ་པོ་ཟེར། འབྲོང་གཉན་ལྡེའུའི་སྐུ་དུས་སུ་བོད་ལ་སྔ་བའི་དཀར་ཡོལ་བྱུང་ཞེས་ལོ་རྒྱུས་ཡིག་ཚང་ལ་ལར་གསལ་ཡང༌། ཡོངས་གྲགས་འདུས་སྲོང་མང་པོ་རྗེའི་སྐུ་དུས་སུ་བྱུང་བ་ཡོངས་སུ་གྲགས་པ་ཡིན།།"
    },
    {
        "question": "ཕུན་སུམ་ཚོགས་པའི་བོན་རྒྱལ་ཕྱི་མ་གཉིས་ཀྱི་ལོ་རྒྱུས་དང་མཛད་རྗེས། མཛངས་མི་གསུམ་པའི་མཛངས་ལས་བཅས་གང་ཡིན་ནམ།",
        "answer": "༣ སྤུར་རྒྱལ་སོ་གཅིག་པ་སྟག་རི་གཉན་གཟིགས་ ༼སྟག་བུ་སྙ་གཟིགས།༽ ནི། དུས་རབས་ལྔ་པའི་དུས་སྨད་ཙམ་སྟེ་སྤྱི་ལོ་ ༥༧༩ ལོར་ཡབ་འབྲོང་གཉན་ལྡེའུ་དང༌། ཡུམ་མཆིམས་བཟའ་ཀླུ་རྒྱལ་གཉིས་ཀྱི་སྲས་སུ་འཁྲུངས། ཡབ་འབྲོང་གཉན་ལྡེའུ་དང་སྲས་སྟག་རི་གཉན་གཟིགས་འདི་གཉིས་ལ་བར་གྱི་སྟེང་གཉིས་ཟེར་ཞིང༌། བཙན་པོ་འདི་ཉིད་ཐོག་མར་བཙས་སྐབས་དམུས་ལོང་ཞིག་ཡིན་སྟབས་འབྲོང་གཉན་ལྡེའུའི་ཞལ་ཆེམས་ལྟར་འདི་ཉིད་ཀྱིས་རྒྱལ་ཕྲན་འ་ཞའི་ཡུལ་ནས་སྨན་པ་མཁས་པ་གདན་དྲངས་ཏེ་སྤྱན་ཕྱེ་སྐབས་སྐྱིད་ཤོད་སྟག་མོ་རི་ལ་རི་དྭགས་གཉན་འདུག་པ་གཟིགས་པས་མཚན་ཡང་སྟག་རི་གཉན་གཟིགས་སུ་ཐོགས། ར་སངས་ཁྲི་ནེ་ཁོད་ཀྱིས་སྐུ་བོན་མཛད། བློན་པོ་ཁྲི་དོར་སྣང་བཙུན་མོང་གི་བུ་དང༌། སྣ་ནམ་མང་གཉའ། སྦྲང་ཁྲི་ཟུང་ལན་པ་རྣམས་ཀྱིས་བྱས། བཙུན་མོ་སྟོང་བཙུན་འབྲོ་དཀར་ཁབ་ཏུ་བཞེས་ཏེ་རིགས་སྲས་གནམ་རི་སྲོང་བཙན་སྐུ་འཁྲུངས། བཙན་པོ་འདིས་བོད་ཁམས་གཅིག་གྱུར་གྱི་འཕྲིན་ལས་གྱེན་ལ་འདེགས་པའི་དབུ་བརྩམས་ཤིང༌། མཐའ་བཞིའི་རྒྱལ་ཕྲན་རྣམས་ལ་དམག་དྲངས་ནས་བན་པ་རྗེ་དང༌། འ་ཞ་རྗེ། དྲང་གར་རྗེ། ཟིང་པོ་རྗ། ཞང་ཞུང་རྗེ་རྣམས་བཏུལ་ནས་མངའ་འོག་ཏུ་བཅད། རྒྱལ་ཁབ་ཀྱི་མངའ་ཁོངས་རྒྱ་བསྐྱེད་མཛད་པས་སྐབས་དེར་བོད་ཀྱི་ཆབ་སྲིད་དང༌། དཔལ་འབྱོར། རིག་གནས་སོགས་ཕྱོགས་གང་ཐད་ནས་གོང་འཕེལ་ཆེན་པོ་བྱུང༌། རྒྱལ་པོ་འདི་ནི་དབུ་རྨོག་བཙན་ལ་སྙན་གྲགས་ཆེ་བ་ཞིག་བྱུང༌། སྤྱི་ལོ་ ༦༡༩ ལོར་སྐུ་འདས་ཤིང་རྒྱལ་པོ་འདིའི་གདུང་གི་བང་སོ་དོན་མཁར་མདའ་རུ་བརྩིགས་པ་དང༌། གྲལ་ནི་ཁྲི་གཟུང་བང་སོའི་གཡོན་ན་ཡོད་ཅིང༌། དེ་ཡང་ཕུལ་མེད་ས་ཕུང་བརྡལ་བ་འདྲའོ།། འཕྲུལ་བློན་མཛངས་མི་བདུན་གྱི་གསུམ་པ་ཁྲི་དོར་སྣང་བཙུན་མོང་གི་བུ་ནི་བཙན་པོ་སྟག་རི་གཉན་གཟིགས་སུ་གྲགས་པའི་བློན་པོ་ཡིན་ཞིང༌། ཁོང་མཛངས་བློན་གྱི་གྲས་སུ་འཇོག་དགོས་པའི་རྒྱུ་མཚན་ཡང༌། ༵༵ཆོས་འབྱུང་མཁས་པའི་དགའ་སྟོན་ཀཀ ལས། དེ་ནས་ཁྲི་དོར་སྣང་བཙུན་མོང་གི་བུས། །བྲེ་ཕུལ་སྲང་བཅོས་འབྲུ་མར་ཚད་ཀྱི་ཕུལ། །དགའ་གཉིས་ཚོང་ལས་མཐུན་གཉིས་ལ་ལུང་བསྡེབས། །དེ་གོང་བོད་ན་ཚོང་དང་བྲེ་སྲང་མེད།། དེ་ཕྱིར་མཛངས་མི་བདུན་གྱི་གསུམ་པར་གྲགས། །ཞེས་གསུངས་པ་ལྟར་ཚོང་ལས་དང་འཇལ་བྱེད་བྲེ་སྲང་སོགས་གསར་དུ་གཏོད་པ་སོགས་ཀྱི་མཛད་རྗེས་ཁྱད་དུ་འཕགས་པས་མཛངས་མིའི་གྲས་སུ་བཞག་པ་ཡིན་ནོ།། ༤ སྤུར་རྒྱལ་གདུང་རབས་སོ་གཉིས་པ་གནམ་རི་སྲོང་བཙན་ནི། དུས་རབས་དྲུག་པའི་ནང་དུ་ཡབ་སྟག་རི་གཉན་གཟིགས་དང་ཡུམ་སྟོང་བཙུན་འབྲོ་དཀར་གཉིས་ཀྱི་སྲས་སུ་ས་སྟག་ ༥༥༨ ལོར་འཁྲུངས་སྐད། གཙོའི་བོན་པོ་ཁྲི་ཁྱུང་གྲགས་གུ་རྣམས་ཀྱིས་བློན་པོ་བྱས། ཚེ་སྤོང་བཟའ་འབྲི་མ་ཐོད་དཀར་མ་ཁབ་ཏུ་བཞེས་པར་རིགས་སྲས་སྲོང་བཙན་སྒམ་པོ་སྐུ་འཁྲུངས། སྤྱི་ལོ་ ༦༢༩ ས་གླང་ལོར་འབངས་རྣམས་ཀྱིས་ངོ་ལོག་བྱས་ཏེ་གནམ་རི་སྲོང་བཙན་ལ་མོན་དུག་དྲངས་ནས་སྐུ་སྲོག་བཀྲོངས། ཁོང་གི་བང་སོ་དོན་མཁར་མདའ་རུ་བརྩིགས་ཤིང༌། ༵༵མཁས་པའི་དགའ་སྟོན་ཀཀ ལས། བང་སོ་གྲུ་བཞིར་བརྩིགས་པ་དེ་ནས་བྱུང༌། །གྲལ་ནི་ཁྲི་བཟུང་བང་སོའི་གཡས་ན་ཡོད། །ཕུལ་ཆེ་དབྱིབས་ནི་གྲུ་བཞི་སོག་ཁ་རིས། །མིང་དུ་གུང་རི་སོག་ཁར་བཏགས་སོ་སྐད། །ཅེས་གསུངས་སོ།།"
    },
    {
        "question": "གནམ་རི་སྲོང་བཙན་ཞེས་མཚན་ཐོགས་ཚུལ་དང༌། ཟིང་པོ་རྗེ་སོགས་མངའ་དབང་དུ་བཅུག་ཚུལ་གྱི་ལོ་རྒྱུས་ཇི་ལྟར་ཡིན་ནམ།",
        "answer": "བོད་རྒྱལ་སྟག་རི་གཉན་གཟིགས་སྐབས་ད་ལྟའི་འཕན་ཡུལ་གྱི་ཕྱོགས་འདིར་བོད་རྗེའི་གཉེན་ཚན་རྒྱལ་ཕྲན་ཟིང་པོ་རྗེ་ཡོད་ཅིང་སྤྱོད་པ་ངན་པས་ཡུལ་མི་རྣམས་ཞེ་ལོག་ཅིང༌། མངའ་འོག་གི་མི་དྲག་དབས་དབྱི་ཚབ་དང༌། མྱང་ཙེང་སྐུ་སོགས་ངོ་ལོག་སྟེ། རྒྱལ་པོ་སྟག་རི་གཉན་གཟིགས་ཀྱི་དྲུང་དུ་ཐོན་ནས་བཙན་པོ་དང་ལྷན་དུ་མནའ་བཅད། འོན་ཀྱང་ཟིང་པོ་རྗེ་ལ་དམག་མ་དྲངས་གོང་བཙན་པོ་གཤེགས་ཟིན་པས་དགྲ་ལན་མ་ལོན་པར་ལུས། དེ་ནས་སྲས་གནམ་རི་སྲོང་བཙན་གྱིས་ཡབ་ཀྱི་མཛད་འཕྲིན་མུ་མཐུད་དུ་བསྐྱངས་ཏེ། མཐའ་ཡི་རྒྱ་དང་གྲུ་གུ་འོག་ཏུ་བཏུལ། ལྷག་པར་བཙན་པོ་གནམ་རི་སྲོང་བཙན་སྐུ་ངོ་མས་དམག་མི་ཁྲི་ཕྲག་ཙམ་ཁྲིད་ནས་གཡུལ་བཤམས་ཏེ་མཁར་ཡུ་སྣ་ནི་གཏོར། དགུ་གྲི་ཟིང་པོ་རྗེ་ནི་བརླག མང་པོ་རྗེ་གསུམ་བུ་ནི་གྲུ་གུའི་ཡུལ་དུ་བྲོས། ཕག་གི་ཡུང་བ་སྣ་མན་ཆད་ཀོང་པོ་བྲེ་སྣ་ཡན་ཆད་བཙན་པོའི་ཕྱག་ཏུ་ལོན་ཞིང༌། བཙན་པོ་བཀའ་ཕབ་སྟེ་སྔར་ཡུལ་ངས་པོ་ཟེར་བ་ཡང་འཕན་ཡུལ་ཞེས་པར་མིང་བསྒྱུར་མཛད། སྐབས་དེར་མྱང་ཙེང་སྐུ་དང༌། དབས་དབྱི་ཚབ། མནོན་འདྲོན་པོ། ཚེས་པོང་ནག་སེང་བཅས་ཀྱིས་སྤུར་རྒྱལ་ལ་བློ་དཀར་བྱས་པས་བྲན་གཡོག་ཁྱིམ་དུད་མང་པོ་དང་ཡུལ་ཆེན་པོ་གནང་བ་མ་ཟད། རྒྱལ་པོའི་བློན་པོར་བཅུག་པ་དང༌། ཁྱུང་པོ་སྤུང་སད་ཙེས་ཀྱང་གཙང་བོད་ཀྱི་རྗེ་བོ་མར་མུན་ཞེས་པའི་མགོ་བོ་བཅད་དེ་བཏུལ་ནས་གཙང་བོད་ཀྱི་འབངས་མི་ཁྱིམ་དུད་ཁྲི་ཕྲག་གཉིས་སྤུར་རྒྱལ་བཙན་པོའི་མངའ་འབངས་སུ་ཕུལ་བ་དང༌། སེང་གོ་མི་ཆེན་གྱིས་དྭགས་པོ་ཡོངས་རྫོགས་སླར་ཡང་བཙན་པོའི་མངའ་འབངས་སུ་བཀུག་པ་སོགས་དབུས་གཙང་ཕལ་མོ་ཆེ་སྤུར་རྒྱལ་གྱི་མངའ་ཞབས་སུ་ཚུད་པ་སོགས་རྒྱལ་ཕྲན་མང་པོ་དབང་དུ་བཅུག་ནས་བོད་ཁམས་གཅིག་གྱུར་གྱི་རྨང་གཞི་ལེགས་པར་བཏིངས་པའི་ཕྱག་ལས་རྨད་དུ་བྱུང་བ་མཛད་པས། མྱང་དབས་སོགས་ཀྱིས་བསྟོད་པའི་གླུ་ཕུལ་ཞིང༌། ཡུལ་ངས་པོའི་འབངས་དབྱི་ཚབ་ལ་སོགས་པས། ཆབ་སྲིད་གནམ་བས་མཐོ། །དབུ་རྨོག་རི་བས་བཙན་ཏེ། །ཞེས་གཟེངས་བསྟོད་ཀྱི་མཚན་གསོལ་བས་དེ་ནས་བཟུང་མཚན་ལ་གནམ་རི་སྲོང་བཙན་དུ་གྲགས་སོ།། བཙན་པོ་འདིའི་རིང་ལ་རྒྱ་ནག་ནས་རྩིས་དང་སྨན་དཔྱད་སོགས་ཀྱི་གཙུག་ལག་རིག་གནས་སྤྱན་དྲངས། སྦྲང་དགའ་བོ་དང་རྨུ་དཔུང་རི་བྱ་བའི་གྱད་གཉིས་ཀྱིས་ཞབས་ཏོག་བྱས་ཏེ་ཕུང་གཡག་ཐལ་ཀ་རུ་རིང་བྱ་བའི་བྱང་འབྲོང་སྨྱོན་པ་བསད་ནས་ཤ་རྟ་སྒ་ལ་བཏགས་པ་ལྷུང་བ་ལ་ཚྭ་འགོས་པས་བྲོ་བ་ཚོར་ཏེ་ལན་ཚྭ་ངོ་ཤེས་ནས་ཟས་ཀྱི་ཕུད་དུ་གྱུར་བའི་ལན་ཚྭ་རྙེད་དེ་ཚྭ་ལེན་པའི་སྲོལ་བྱུང་སྐད། མངའ་ཞབས་ཆེ་ཞིང་མངའ་ཐང་རྒྱས་པས་རྒྱལ་ས་ཡང་ཡར་ཀླུང་གཙང་པོའི་བྱང་ཕྱོགས་སུ་སྤོས་ཏེ་མལ་གྲོའི་ཕོ་བྲང་བྱམས་པ་མི་འགྱུར་གླིང་བཞེངས། མཐར་མོན་དུག་ཕུལ་ནས་བཀྲོངས་པར་གྲགས་སོ།།  ཐོག་མའི་བཙན་པོ་གནམ་གྱི་ཁྲི་བདུན་དང༌། ། སྟོད་ཀྱི་སྟེང་གཉིས་བར་གྱི་ལེགས་དྲུག་དང༌། ། ཆུ་ཡི་ལྡེ་བརྒྱད་ཚིགས་ཀྱི་བཙན་ལྔ་ཡིས། ། བོད་ཀྱི་རྒྱལ་ཁབ་འཛིན་སྐྱོང་སྤེལ་ལ་བརྩོན། །         "
    },
    {
        "question": "རིན་སྤུངས་དང༌། སྒེར་གྱི་རྒྱུད་ལ་རིན་སྤུངས་པ་ཞེས་མཚན་ཐོགས་ཚུལ་དང༌། རིན་སྤུངས་པའི་མི་རྒྱུད་བཅས་ཇི་ལྟར་ཡིན་ནམ།",
        "answer": "གནའ་དུས་རིན་སྤུངས་རྫོང་དང་ཉེ་འགྲམ་གྱི་གྲོང་ཚོ་ཆགས་ཡུལ་གྱི་ས་དབྱིབས་ནི་རིན་པོ་ཆེ་སྤུངས་པ་དང་མཚུངས་པས་ན་ཡུལ་དེར་རིན་སྤུངས་ཞེས་མིང་ཐོགས་པར་མངོན་ཞིང༌། དེ་ནས་རིམ་བཞིན་ཡུལ་འདིར་དབང་བསྒྱུར་མཁན་སྒེར་གྱི་རྒྱུད་པ་རྣམས་ལའང་རིན་སྤུངས་པ་ཞེས་མཚན་འདི་ལྟར་ཐོགས་པར་སེམས། དེ་ཡང༌། ༵༵བོད་ཀྱི་དེབ་ཐེར་དཔྱིད་ཀྱི་རྒྱལ་མོའི་གླུ་དབྱངས་ཀཀ ལས། སྔོན་བོད་རྗེ་ཤ་ཁྲི་བཙན་པོའི་དུས་མ་སངས་ལ་ཁར་ཁྱེའུ་མཚན་དང་ལྡན་པ་ཞིག་བྱུང་བར་སྒེར་དཔལ་ལེགས་འོད་ནས་བཟུང༌། ཕྱི་སྒེར། ནང་སྒེར། གྲུབ་ཐོབ་སྒེར་གསུམ་ལས། རིམ་བཞིན་མི་རབས་ཉེར་ལྔ་པ་ན་ནང་སྒེར་རལ་པ་འཛིན་གྱིས་གྲུ་གུའི་ཡུལ་ནས་གཟིངས་བདུན་གྱིས་རིན་པོ་ཆེ་གཡུའི་ཟོང་དྲངས། ཁྲག་གི་ལུས་ལ་མགོ་ལྔ་པ་འབྲུག་གི་སྐད་འབྱིན་པ་ཞིག་རིག་སྔགས་ཀྱིས་བཏུལ་བས་ནུས་མཐུ་ཆེ་བར་གྲགས་ཤིང༌། ཕྱག་ན་པདྨོ་མི་རྗེའི་ཚུལ་བཟུང་བ་སྲོང་བཙན་སྒམ་པོའི་ནང་བློན་མཛད། དེ་ཉིད་ཀྱི་རྒྱུད་ལས་བློ་གྲོས་ཀྱི་རྩལ་ལྡན་ཟླ་བ་རྒྱལ་མཚན་གྱིས་མངའ་བདག་ཁྲི་སྲོང་ལྡེའུ་བཙན་གྱི་ཆོས་བློན་དུ་གྱུར་པ་ནས་བཟུང་མི་རབས་ཉི་ཤུ་པའི་མཐར། སྒེར་ཤཱཀྱ་འབུམ་གྱི་སྲས་ནམ་མཁའ་རྒྱལ་མཚན་གྱིས་གོང་མ་སྡེ་སྲིད་དབང་གྲགས་པ་རྒྱལ་མཚན་གྱི་ཞབས་ལ་གཏུགས། གཞིས་ཀ་རིན་སྤུངས་ཀྱི་རྫོང་དཔོན་དང༌། ཆུ་མིག་གི་ཁྲི་དཔོན། དཔལ་ལྡན་ས་སྐྱའི་ལྷ་ཁང་ཆེན་མོའི་དཔོན་ཆེན་དུ་བསྐོས་པ་ཡིན། དེའི་སྲས་ནམ་མཁའ་རྒྱལ་པོ་ན་ཚོད་ཕྲ་མོ་ནས་ལུགས་གཉིས་ཀྱི་མཁྱེན་པའི་སྤྱན་མཆོག་ཏུ་ཡངས། དེའི་སྲས་ནོར་བུ་བཟང་པོས་གོང་མའི་ཞབས་ལ་གཏུགས་ཤིང༌། ཡབ་མེས་ཀྱི་དུས་ཀྱི་ཁྲི་དཔོན་དང་རྫོང་སྡོད་ཀྱི་ལས་འགན་བཞེས། དཔུང་གི་སྦྱོར་བས་རྟ་གཡག་གི་རྫོང་དང༌། ལྕགས་ཐག་སྦྲེལ་དུ་གྲགས་པའི་རྒྱལ་ཕྲན་མང་པོའི་མངའ་འབངས་རྣམས་བླངས། ཉང་སྨད་བསམ་འགྲུབ་རྩེའི་རྫོང་དཔོན་མཛད། རོང་པོ་བྱམས་ཆེན་ཆོས་སྡེ་བཏབ། དགེ་འདུན་རྣམས་ལ་དབྱར་དགུན་དཔྱིད་ཆོས་ཀྱི་ཕོགས་སོགས་མཐུན་རྐྱེན་གྱ་ནོམ་པ་སྦྱར། སྐུ་གསུང་ཐུགས་རྟེན་མང་དུ་བཞེངས་པར་པཎ་ཆེན་ནགས་ཀྱི་རིན་ཆེན་གྱིས་མེ་ཏོག་གཏོར། བྲག་དམར་ཆོས་སྡེ་རྙིང་པའི་འདབས་སུ་སྤྱི་པོ་བརྒྱ་ཕྲག་ལྷག་ཙམ་བརྩིགས་ཏེ་ཐོས་བསམ་སྒོམ་པ་ཚུལ་བཞིན་དུ་བྱེད་པའི་འདུས་གྲྭ་བཙུགས། མདོར་ན་རིས་མེད་པའི་གྲུབ་པའི་མཐའ་ཐམས་ཅད་ལ་བསྙེན་བཀུར་བླ་ན་མེད་པ་མཛད་པས་མངོན་པར་མཐོ་ཞེས་པ་ལྟར་རོ།། སྣེ་གདོང་གི་གདུང་རྒྱུད་དང་རིན་སྤུངས་དབར་དབོན་ཞང་གི་འབྲེལ་བ་བྱུང་བར་བརྟེན་ཆབ་སྲིད་ཀྱི་མཐོང་བཟོས་ཆེན་པོ་ཐོབ་སྟེ་ཁོང་དང་ཧོར་དཀོན་མཆོག་རིན་ཆེན་གཉིས་བློན་ཆེན་དུ་གྱུར། ཆེ་ས་སངས་རྒྱས་རྒྱལ་མཚན་གྱིས་རིན་སྤུངས་ནས་ཀུན་དགའ་དཔལ་འཛོམས་བྱ་བ་ཁབ་ཏུ་བཞེས་པའི་སྲས་ཕག་གྲུའི་སྲིད་རབས་དྲུག་པ་དབང་གྲགས་པ་འབྱུང་གནས་འཁྲུངས་པས་ཕག་གྲུ་དང་རིན་སྤུངས་གཉིས་གཉེན་བསྲེས་པའི་གདུང་སྲས་ཀྱི་ཐོག་མ་ཡིན་ནོ།།"
    },
    {
        "question": "རིན་སྤུངས་པ་ནོར་བུ་བཟང་པོར་སྲས་ཇི་ཡོད་དེ་དག་སུ་ཡིན། རིན་སྤུངས་པས་བོད་ལ་མངའ་དབང་བསྒྱུར་ཚུལ་ཇི་ལྟར་ཡིན་ནམ།",
        "answer": "རིན་སྤུངས་པ་ནོར་བུ་བཟང་པོ་ལ་སྲས་ཨུ་པ་སི་ཀ་དང༌། ཀུན་ཏུ་བཟང་པོ། དོན་གྲུབ་རྡོ་རྗེ། མཚོ་སྐྱེས་རྡོ་རྗེ། ཤཱཀྱ་རྒྱལ་མཚན་དང་ལྔ་ཡོད་པ་ལས། སྲས་བགྲེས་པ་ཨུ་པ་སི་ཀ་ཆུང་ངུ་ནས་དགོངས་པ་འདས། ཀུན་ཏུ་བཟང་པོས་ཕག་གྲུའི་ཝང་གྲགས་པ་འབྱུང་གནས་སྐུ་མཆེད་ཀྱི་ཞབས་ལ་གཏུགས། ཡབ་མེས་ཀྱི་མཇའ་ས་ལས་འཛིན་གནང་སྟེ་རིན་སྤུངས་ཀྱི་རྫོང་དཔོན་མཛད། དཔལ་ལྡན་ས་སྐྱ་པའི་རང་ལུགས་པ་ཀུན་མཁྱེན་སངས་རྒྱས་འཕེལ་དང་གོ་རམས་པ་བསོད་ནམས་སེངྒེ་དང་མཆོད་ཡོན་དུ་འབྲེལ་ཏེ་འབྲས་ཡུལ་སྐྱེད་མོས་ཚལ་གྱི་བཤད་གྲྭ་བཙུགས་ཤིང༌། རྟ་ནག་ཐུབ་བསྟན་རྣམ་རྒྱལ་གྱི་དགོན་པ་བཞེངས་པའི་མཐུན་རྐྱེན་མཛད་དོ།། དོན་གྲུབ་རྡོ་རྗེས་གཞིས་ཀ་བསམ་གྲུབ་རྩེའི་རྫོང་དཔོན་མཛད་པ་དང༌། སྲས་མཚོ་སྐྱེས་རྡོ་རྗེས་སྤྱན་སྔ་ངག་གི་དབང་པོ་གཤེགས་རྗེས་གདུང་སྲས་སྐུ་ན་ཕྲ་བས་རེ་ཞིག་རིང་སྲིད་ཚབ་བྱས་ཏེ་སྲིད་དབང་བཟུང༌། ཤཱཀྱ་རྒྱལ་མཚན་གྱིས་ཉང་ཁོག་གི་རྫོང་གཞིས་སུ་བཞུགས་ནས་བདག་པོ་རྒྱལ་པོ་རྒྱལ་མཁར་རྩེ་པ་གཙེར་བ་སོགས་དགྲ་ཐབས་ཀྱི་བྱ་བ་ལ་མཁས་པར་གྲགས། དེ་རྗེས་མཚོ་སྐྱེས་རྡོ་རྗེའི་སྲས་ངག་དབང་རྣམ་རྒྱལ་གྱིས་སྲིད་དབང་བཟུང་བ་དང་ཁོང་གི་སྲས་དོན་གྲུབ་ཚེ་བརྟན་རྡོ་རྗེའི་སྐབས་སྔར་མེད་གཞིས་ཀ་འགའ་མངའ་འོག་ཏུ་བཅུག འབྲུག་པ་པདྨ་དཀར་པོ་དང་མཆོད་ཡོན་དུ་འབྲེལ་བས་ཆོས་དང་འཇིག་རྟེན་གཉིས་ལ་མཁས་པར་གྲགས། དེའི་གཅུང་རིན་སྤུངས་པ་ངག་དབང་འཇིགས་གྲགས་ཀྱི་དུས་ཏེ་ཆུ་ཕག་སྤྱི་ལོ་ ༡༥༦༣ ལོར་ས་སྐྱ་བ་དང་བྱང་བདག་གཉིས་མ་མཐུན་པས་ས་སྐྱའི་རྒྱབ་རིན་སྤུངས་པས་བྱས་ཏེ་དམག་དྲངས་ནས་ཁོང་ཡང་གཞིས་ཀ་བསམ་གྲུབ་རྫོང་ལ་ཕེབས། ལོ་དེར་རིན་སྤུངས་པའི་ཞབས་འབྲིང་བ་ཆིབས་དཔོན་དུ་གཏོགས་པ་རྫོང་དཔོན་ཞིང་ཤག་པ་ཚེ་བརྟན་རྡོ་རྗེས་འབངས་གྱེན་ལོག་བྱས་ཏེ། ངག་དབང་རྣམ་རྒྱལ་གྱི་སྲས་པདྨ་དཀར་པོ་བཀྲོངས་པ་སོགས་རིམ་གྱིས་སྡེ་པ་རིན་སྤུངས་པའི་སྲིད་དབང་ཉམས་རྒུད་དུ་གྱུར་ཏོ།། རིན་སྤུངས་པའི་སྡེ་པ་ནི་སྣེ་གདོང་གོང་མའི་ཞབས་འབྲིང་ནང་མར་གཏོགས་པ་ཞིག་ཡིན་ཡང༌། རིན་སྤུངས་པ་ནོར་བཟང་གི་སྲིང་མོ་ཞིག་སྣེ་གདོང་གོང་མ་སངས་རྒྱས་རྒྱལ་མཚན་གྱི་བདག་མོར་བཞེས་ཏེ། ཁོང་གཉིས་ལ་སྲས་གྲགས་པ་འབྱུང་གནས་དང་ཀུན་དགའ་ལེགས་པ་གཉིས་འཁྲུངས། རྗེས་སུའང་སྣེ་གདོང་པ་དང་རིན་སྤུངས་པའི་དབར་གཉེན་འབྲེལ་ཐེངས་ཁ་ཤས་བྱུང་བར་བརྟེན། སྣེ་གདོང་གི་སྲིད་དབང་ནང་རིན་སྤུངས་པའི་ཤུགས་རྐྱེན་སླེབས་པ་དང༌། ལྷག་པར་དུ་སྣེ་གདོང་གི་གདན་ས་པ་དགུང་ན་ཕྲ་བའི་སྐབས་རིན་སྤུངས་པ་མཚོ་སྐྱེས་རྡོ་རྗེ་སོགས་ཀྱིས་དཔོན་ཚབ་དང༌། ཐེལ་གཏོང་བྱས་པ་སོགས་ཀྱིས་དབུས་ཁུལ་དུ་རིན་སྤུངས་པའི་དབང་ཤུགས་གང་ཆེ་སླེབས། རིམ་གྱིས་རིན་སྤུངས་ནོར་བུ་བཟང་པོ་ལ་སྲས་ལྔ་ཡོད་པ་ལས་སྲས་བཞི་པ་མཚོ་སྐྱེས་རྡོ་རྗེས་ཡར་ཀླུང་མཁར་ཐོག་གི་རྫོང་བཟུང་ཞིང༌། མཚོ་སྐྱེས་རྡོ་རྗེས་ཕོ་བྲང་སྣེ་གདོང་རྩེའི་དཔོན་ཚབ་དང་ཐེལ་གཏོང་ཡང་མཛད། དེ་ལ་བརྟེན་ནས་རིན་སྤུངས་པའི་དབང་ཤུགས་ཇེ་ཆེར་སོང་ངོ༌།། ཕྱི་ལོ་ ༡༥༡༠ ལོར་རིན་སྤུངས་མཚོ་སྐྱེས་རྡོ་རྗེ་གྲོངས། རིན་སྤུངས་པ་ནོར་བཟང་གི་ཚ་བོ་གཉིས་ལས་ཆུང་བ་དོན་ཡོད་རྡོ་རྗེས་རྫོང་ཆེན་བཅུ་གཉིས་ཀྱི་ལས་ཀ་བླངས་ཤིང༌། སྤྱི་ལོ་ ༡༤༨༠ ལོར་ཡར་ཀླུང་མཐིལ་དུ་རྟ་དམག་གཏོས་ཆེ་བ་དྲངས་ནས་གཞིས་ཀ་བྲག་དཀར་བ་དང༌། ཆུ་ཤུར་ལྷུན་པོ་རྩེ་རྫོང་སོགས་སྣེ་གདོང་པའི་ལག་ནས་འཕྲོགས། པོ་ཏཱ་ལ་སོགས་བདག་གིར་བླངས་ཏེ་བོད་ཡོངས་རྫོགས་ལ་མངའ་དབང་བསྒྱུར། རིན་སྤུངས་པ་མི་རྒྱུད་རིམ་པས་སྤྱི་ལོ་ ༡༤༩༨ ནས་ ༡༥༦༦ བར་སྲིད་དབང་བསྒྱུར། རིན་སྤུངས་པའི་སྲིད་དབང་ཉམས་ཚུལ་ནི། རིན་སྤུངས་པ་རང་གི་ཞབས་འབྲིང་དུ་གཏོགས་པ་ཞིང་ཤག་པ་ཚེ་བརྟན་རྡོ་རྗེས་རིན་སྤུངས་པར་འབངས་གྱེན་ལོག་བྱས་པས་དགྲ་འཐབ་མང་པོ་བྱས། དེའི་རྐྱེན་གྱིས་མཐར་རིན་སྤུངས་པའི་མངའ་ཐང་རྣམས་རིམ་པས་སྣུམ་ཟད་ཀྱི་མར་མེ་བཞིན་གྱུར་ཏོ།།"
    },
    {
        "question": "རིན་སྤུངས་སྡེ་པས་སྡེ་སྲིད་ཕག་མོ་གྲུ་པའི་སྲིད་དབང་འཕྲོག་ཏེ་བོད་ལ་དབང་བསྒྱུར་ཚུལ་གྱི་བརྒྱུད་རིམ་སྙིང་བསྡུས་ཇི་ལྟར་ཡིན་ནམ།",
        "answer": "དེ་ཡང་རིན་སྤུངས་སྡེ་པའི་ཡབ་མེས་སྒེར་ཤཱཀྱ་འབུམ་གྱི་སྲས་ནམ་མཁའ་རྒྱལ་མཚན་གྱིས་སྣེའུ་གདོང་གོང་མ་དབང་གྲགས་པ་རྒྱལ་མཚན་གྱི་ཞབས་ལ་གཏུགས་ནས་གཞིས་ཀ་རིན་སྤུངས་ཀྱི་རྫོང་དཔོན་དང༌། ཆུ་མིག་རིང་མོའི་ཁྲི་དཔོན། ས་སྐྱ་ལྷ་ཁང་ཆེན་མོའི་དཔོན་ཆེན་བཅས་སུ་རིམ་བཞིན་བསྐོ་བཞག་གནང་བ་མ་ཟད། གནས་བབ་འདིར་གོང་མ་ཁོང་ཉིད་ཀྱི་གཅུང་པོ་ཆེ་ས་སངས་རྒྱས་རྒྱལ་མཚན་གྱིས་རིན་སྤུངས་པའི་ལྕམ་ཀུན་དགའ་དཔལ་འཛོམས་ཁབ་ཏུ་བཞེས་པས་ཕྱིས་སུ་རིན་སྤུངས་པའི་དབང་སྟོབས་ཇེ་ཆེར་འགྲོ་བའི་རྨང་གཞི་བཟང་པོ་ཞིག་ཏུ་གྱུར། དེ་ནས་བཟུང་སྣེ་གདོང་གོང་མ་རིམ་བྱོན་གྱིས་ཡབ་མེས་ཀྱི་བྱས་རྗེས་ལ་གཞིགས་ཏེ་རིན་སྤུངས་པར་དམག་དཔོན་དང༌། བློན་པོ། རྫོང་དཔོན་སོགས་གོ་གནས་སྣ་ཚོགས་རྒྱུན་འཇགས་སུ་གནང་ནའང༌། དབང་གྲགས་པ་འབྱུང་གནས་ཀྱི་དུས་སུ་ཕག་གྲུའི་གདུང་རྒྱུད་ནང་ཁུལ་དུ་འགལ་བ་བྱུང་བའི་གོ་སྐབས་དང་བསྟུན་ནས་བློན་པོའི་གྲས་རིན་སྤུངས་པ་ནོར་བཟང་རང་ཉིད་ཀྱིས་བོད་ཡོངས་ལ་སྲིད་དབང་བསྒྱུར་བའི་འདུན་པ་བཅངས་ཏེ། རབ་བྱུང་བདུན་པའི་ཤིང་ཡོས་སྤྱི་ལོ་ ༡༤༣༥ ལོར་སྣེ་གདོང་གོང་མ་དང་དངོས་སུ་རྒྱབ་འགལ་གྱིས་ལས་ལ་ཞུགས་ཤིང་གཞིས་ཀ་བསམ་གྲུབ་རྩེ་སོགས་གཙང་ཁུལ་གྱི་རྫོང་གཞིས་འགའ་ཞིག་བཙན་བཟུང་བགྱིས་ནས་རང་ཉིད་ཀྱི་སྲིད་དབང་བཙུགས་པ་ཡིན། ༵༵རིན་སྤུངས་པའི་གདུང་རབས་ཀཀ ལས། ནོར་བུ་བཟང་པོས་དགུང་ལོ་བཅུ་གཉིས་ནས་རིན་སྤུངས་ཀྱི་འགན་བཞེས། དགུང་ལོ་བཅོ་ལྔ་ལ་ཤངས་འབྲོང་པོ་སྒང་པ་དང་དཔོན་གཡོག་མཛད། སྟག་གླིང་སྐྱུར་གསུམ་བཏུལ། ཤངས་ལུང་པ་ཁ་གཙང་ཞབས་སུ་བཅུག བྱང་རྒྱུད་མུན་འཚུབས་པ་དེ་བདེ་འཇམ་ཡུག་གཅིག་ཏུ་བཏང༌། ཤངས་རོང་གི་དམག་དང་བཅས་གཞིས་ཀ་བསམ་གྲུབ་རྩེ་བརྩིས་བཞེས། འཕྱོང་རྒྱས་པ་རང་ཡུལ་དུ་བརྫངས། གཙང་རོང་ཤངས་གསུམ་ལྷད་མེད་ཀྱི་སྐྱོང་དར་གནང་ཞེས་འཁོད་པ་ལྟར་ཤིང་ཡོས་སྤྱི་ལོ་ ༡༤༣༥ ལོར་ནོར་བུ་བཟང་པོས་བསམ་གྲུབ་རྩེའི་རྫོང་དཔོན་མཛད་དེ་གཞུང་ཕལ་ཆེར་གྱི་སྲིད་དབང་བཟུང་བས་འདི་ནས་ཕག་གྲུའི་སྲིད་དབང་འཐོར་འགོ་ཚུགས་པ་ཡིན། དོན་ཡོད་རྡོ་རྗེ་དང་གཡུང་པ་ཚེ་དབང་གཉིས་མཉམ་རུབ་ཀྱིས་ལྕགས་བྱི་སྤྱི་ལོ་ ༡༤༨༠ ལོར་དམག་གཏོས་ཆེ་དྲངས་ཏེ་ཡར་ལུང་མཐིལ་དུ་སླེབས་ཤིང༌། ཀ་བཞི་པ་ཤར་ནུབ་གཉེར་ཐོག་ནས་བཏོན་པ་དང༌། གཞིས་ཀ་བྲག་དཀར་བ་དང༌། ཆུ་ཤུལ་ལྷུན་པོ་རྩེའི་རྫོང་སོགས་སྣེལ་པའི་ལག་ནས་ཕྱོགས། ལ་སྟོད་བྱང་དུ་བྱང་བདག་པ་ནམ་མཁའ་རྡོ་རྗེ་དང༌། ལ་སྟོད་ལྷོ་པ་རྫོང་ཁ་ཆོས་རྒྱལ་ནོར་བུའི་སྡེ་སོགས་ཀྱི་ས་ཁུལ་ལ་ཡང་དམག་ཁ་ཡར་བྱས། སྐྱིད་ཤོད་དུ་དཔུང་གི་འཇུག་འགོ་བརྩམས། ས་ལུག་སྤྱི་ལོ་ ༡༤༩༩ ལོར་དོན་ཡོད་རྗེས་མཚོ་སྐྱེས་རྡོ་རྗེས་སོགས་སྡེ་དཔོན་རྣམས་དང་གྲོས་ཏེ་འབྲུག་ཆེན་ངག་དབང་ཆོས་ཀྱི་རྒྱལ་པོ་སྣེ་གདོང་གི་ཁྲིར་བཏོན་ཐོག་གཞིས་ཀ་རིན་སྤུངས་པའི་སྐྱེད་ཚལ་ཁ་རུ་གདན་དྲངས་པ་དང༌། རིན་སྤུངས་པ་མཚོ་སྐྱེས་རྡོ་རྗེས་དཔུང་སྟོབས་ལ་བརྟེན་ནས་ཡར་ལུང་མཁར་ཐོག་གི་རྫོང་བཟུང༌། ལྕགས་ཕག་སྤྱི་ལོ་ ༡༤༩༡ ནས་ལོ་དགུའི་རིང་དཔོན་ཚབ་མཛད་དེ་ཕག་མོ་གྲུ་པའི་སྲིད་ཀྱི་ཁ་ལོ་བསྒྱུར། ཁོང་གིས་དཔོན་ཚབ་དབང་བསྒྱུར་མཛད་རིང་ཕག་གྲུའི་བློན་པོ་གཞན་རྣམས་ཡིད་མ་མགུ་བས་ཡར་ལུང་ནང་སྡེ་གཟར་ཡང་ཡང་བྱུང་རུང་རིན་སྤུངས་པའི་དཔུང་སྟོབས་ལ་འགྲན་ཐུབ་པ་ཞིག་མ་བྱུང་ཞིང༌། རིན་སྤུངས་པའི་སྟོབས་ཤུགས་ཇེ་ཆེར་རྒྱས་པས་དབུས་གཙང་ཡོངས་ལ་དབང་བསྒྱུར་བྱེད་ཐུབ་པའི་རྨང་གཞི་ལེགས་པར་ཚུགས་པ་ཡིན། མདོར་ན་ནོར་བུ་བཟང་པོའི་བུ་ཀུན་ཏུ་བཟང་པོ་དང༌། དོན་གྲུབ་རྡོ་རྗེ། མཚོ་སྐྱེས་རྡོ་རྗེ། ཀུན་ཏུ་བཟང་པོའི་བུ་དོན་ཡོད་རྡོ་རྗེ་སོགས་ཀྱིས་སྔ་རྗེས་སུ་གཙང་ཁུལ་གྱི་ས་ཆ་མང་པོ་དབང་རིས་སུ་བཅད་བཟུང་བྱས་ཤིང༌། རིམ་གྱིས་དབུས་ཕྱོགས་ཀྱི་ཡུལ་གྲུ་དག་ཏུའང་དཔུང་སྣ་དྲངས་ཏེ་སྣེ་གདོང་རྫོང་གཞིས་གང་མང་ཞིག་བཙན་གྱིས་བཟུང༌། གནས་བབ་དེ་དུས་ཤིག་སྣེ་གདོང་ལའང་དམག་དྲངས། ཞི་དྲག་གཉིས་ཀའི་ཐབས་ལ་བརྟེན་ནས་ཕག་གྲུའི་སྲིད་དབང་ཁད་ཀྱིས་འཕྲོག་ཐུབ་པ་བྱུང་སྟེ་དེ་ནས་བཟུང་རིན་སྤུངས་པས་བོད་ཁམས་ལ་དབང་བསྒྱུར་མཛད་དོ།།"
    },
    {
        "question": "རིན་སྤུངས་སྡེ་པ་དང་རི་བོ་དགེ་ལུགས་པ་གཉིས་ཀྱི་དབར་མི་མཐུན་པར་འཐབ་རྩོད་རིམ་པར་བྱུང་བའི་རྒྱུད་རིམ་ཇི་ལྟར་ཡིན་ནམ།",
        "answer": "དེ་ཡང་ཕག་གྲུའི་སྲིད་རབས་བརྒྱད་པ་སྤྱན་སྔ་ངག་གི་དབང་པོས་རབ་བྱུང་བརྒྱད་པའི་ཤིང་ཁྱི་སྤྱི་ལོ་ ༡༤༥༤ ལོ་ནས་ཕག་གྲུ་སྡེ་སྲིད་ཀྱི་སྲིད་དབང་བཟུང་ཞིང་དེ་ནས་ཡུན་རིང་མ་འདས་པར་ནང་ཁུལ་མི་མཐུན་པའི་འགལ་བ་བྱུང་བ་དང་བསྟུན། ལྕགས་གླང་སྤྱི་ལོ་ ༡༤༨༡ ལོར་ཀརྨ་ཞྭ་དམར་བ་ཆོས་གྲགས་ཡེ་ཤེས་ཀྱིས་རིན་སྤུངས་ནོར་བུ་བཟང་པོའི་བུ་ཀུན་ཏུ་བཟང་པོ་དང༌། དེའི་བུ་ཆུང་བ་དོན་ཡོད་རྡོ་རྗེ་གཉིས་ལ་བཀའ་བཀོད་གནང་སྟེ་མི་གྲངས་ཆིག་ཁྲི་ལྷག་ཙམ་མཆིས་པའི་གཙང་དམག་དབུས་ཕྱོགས་སུ་དྲངས་ནས། སྐབས་དེའི་དགེ་ལུགས་པའི་སྦྱིན་བདག་སྣེ་གདོང་རྫོང་དཔོན་ངག་དབང་བསོད་ནམས་ལྷུན་པོ་དང༌། དེའི་བུ་ངག་དབང་བསོད་ནམས་རྣམ་རྒྱལ་གཉིས་ཡུལ་ནས་བཏོན། སྤྱན་སྔ་ངག་གི་དབང་པོའི་སྲས་ངག་དབང་བཀྲ་ཤིས་གྲགས་པ་སྐུ་ན་ཧ་ཅང་ཕྲ་བའི་རྐྱེན་གྱིས་གནས་སྐབས་སུ་ཞྭ་དམར་བཞི་པ་ཆོས་གྲགས་ཡེ་ཤེས་དང༌། རིན་སྤུངས་པ་མཚོ་སྐྱེས་རྡོ་རྗེ་གཉིས་ཀྱིས་སྣེ་གདོང་གོང་མའི་དཔོན་ཚབ་མཛད་ཅིང༌། འདི་གཉིས་ཀྱི་ལོ་ངོ་དགུའི་བར་སྲིད་འཛིན་དཔོན་ཚབ་བྱས་པའི་རིང་དུ་ཀརྨ་ཞྭ་ནག་པ་སྐུ་ཕྲེང་བདུན་པ་ཆོས་གྲགས་རྒྱ་མཚོས་བཀའ་བཀོད་གནང་བའི་རབ་བྱུང་བརྒྱད་པའི་ས་རྟ་སྤྱི་ལོ་ ་༡༤༩༨ ལོ་ནས་བཟུང་ལྷ་ས་སྨོན་ལམ་ཆེན་མོར་སེ་འབྲས་དགའ་གསུམ་གྱི་དགེ་འདུན་པ་ཕེབས་མི་ཆོག་པ་བཟོས་ཏེ། དེ་ནས་ལོ་ངོ་ཉི་ཤུའི་རིང་ལྷ་སའི་ཉེ་འདབས་ཀྱི་བཀའ་བརྒྱུད་པ་དང༌། ས་སྐྱ་བ་སོགས་ཀྱི་དགོན་པའི་གྲྭ་པ་ཁོ་ནས་སྨོན་ལམ་འཚོག་རྒྱུ་བྱས་སོ།། དེ་ནས་ངག་དབང་བཀྲ་ཤིས་གྲགས་པ་ནར་སོན་རྗེས་ས་ལུག་སྤྱི་ལོ་  ༡༤༩༩ ལོ་ནས་སྲིད་དབང་བཟུང་ཞིང་ཆུ་ཕག་སྤྱི་ལོ་ ༡༥༠༣ ལོར་སླར་ཡང་རིན་སྤུངས་དོན་ཡོད་རྡོ་རྗེས་སེ་འབྲས་དགའ་གསུམ་གྱི་ཁ་གནོན་དུ་ལྷ་སའི་ཤར་ཕྱོགས་ས་ནག་ཟེར་བར་ཀརྨ་དགོན་གསར་ཐུབ་བསྟན་ཆོས་འཁོར་ཕྱག་བཏབ་པ་ཕྱིས་སེ་འབྲས་ཀྱིས་གཏོར་བ་བཅས་ཕན་ཚུན་དབར་འགལ་ཟླ་རྣོ་ངར་ཅན་མང་དུ་བརྒྱུད་མཐར་འཐབ་འཁྲུག་བྱ་དགོས་པའི་ཚད་དུ་སླེབས། ཆུ་སྤྲེལ་སྤྱི་ལོ་ ༡༥༡༢ ལོ་ནས་བཟུང་དབང་ཤུགས་ཇེ་ཆེར་སོང་སྟེ་རབ་བྱུང་དགུ་པའི་ས་སྟག་སྤྱི་ལོ་ ༡༥༡༨ ལོར་སླར་ཡང་སེ་འབྲས་དགའ་གསུམ་གྱི་དགེ་འདུན་པ་སྨོན་ལམ་ཆེན་མོར་ཕེབས་སྲོལ་སྔར་བཞིན་བསྐྱར་གསོ་གནང་བ་དང༌། ྋརྒྱལ་དབང་སྐུ་ཕྲེང་གཉིས་པ་དགེ་འདུན་རྒྱ་མཚོ་མཆོག་ལོ་ལྟར་སྨོན་ལམ་ཆེན་མོའི་ཚོགས་དབུར་གདན་འདྲེན་ཞུས་ཤིང༌། འབྲས་སྤུངས་སུ་ཡོད་པའི་ཕག་གྲུ་སྡེ་སྲིད་ཀྱི་འཚེར་ཤག་རྡོ་ཁང་སྔོན་མོར་གྲགས་པ་དེ་ྋརྒྱལ་བ་དབང་དགེ་འདུན་རྒྱ་མཚོར་ཕུལ་རྗེས་དེའི་མིང་དགའ་ལྡན་ཕོ་བྲང་ཞེས་པར་བསྒྱུར་གནང་མཛད། དེ་བཞིན་མེ་ཁྱི་སྤྱི་ལོ་ ༡༥༢༦ ལོར་འབྲི་གུང་སྒོམ་པ་ཀུན་དགའ་རིན་ཆེན་གྱིས་ཀོང་པོ་དང་ཞོ་ཁའི་དམག་དཔུང་བསྐུལ་ནས་དགའ་ལྡན་དགོན་པའི་མཆོད་གཞིས་རྣམས་འཕྲོག་པར་བརྟེན། འབྲི་གུང་བ་དང་དགེ་ལུགས་པའི་བར་དམག་འཁྲུག་བྱུང་ཞིང༌། དེ་ནས་ལོ་འགའ་ཤས་སོང་རྗེས་འབྲི་གུང་བས་ཟིང་འཁྲུག་བསླངས་ཐོག་དགེ་ལུགས་པའི་དགོན་པ་ཆེ་ཆུང་བཅོ་བརྒྱད་ཙམ་འཕྲོགས་ནས་ཆོས་ལུགས་དང་ཞྭ་མདོག་བསྒྱུར། སྐབས་དེར་ལོ་མང་རིང་བཀའ་བརྒྱུད་ཆོས་ལུགས་དར་ཁྱབ་ཆེ་བའི་ས་ཁུལ་དག་ཏུ་དགེ་ལུགས་པའི་གྲྭ་བ་རྣམས་ཞྭ་མོ་ཕྱི་ནང་བྱས་པ་གྱོན་དགོས་པའི་གནས་ཚུལ་སོགས་བྱུང་ངོ༌།།"
    },
    {
        "question": "རིན་སྤུངས་དམེ་ཁྲག་གི་ལོ་ཞེས་པ་གང་ཡིན། དབུས་སུ་དམག་ལན་མང་དྲངས་པས་སྡེ་གཟར་ཚབས་ཆེན་བྱུང་བ་གང་དག་ཡིན་ནམ།",
        "answer": "རིན་སྤུངས་དམེ་ཁྲག་གི་ལོ་ཟེར་བའི་དོན་ནི། རིན་སྤུངས་པའི་སྲིད་དབང་སྲིད་འཛིན་ཐ་མ་ངག་དབང་འཇིགས་གྲགས་ཀྱི་དུས་སུ་ས་སྐྱ་པ་དང་བྱང་བདག་གཉིས་མ་མཐུན་པར་བརྟེན་རབ་བྱུང་དགུ་པའི་ཆུ་ཕག་སྤྱི་ལོ་ ༡༥༦༣ ལོར་རིན་སྤུངས་པ་ས་སྐྱའི་རྒྱབ་ཆས་གཡས་རུ་བྱང་དུ་དཔུང་བཏེགས་པའི་གླགས་ལ་བརྟེན་ནས་རིན་སྤུངས་མངའ་ཞབས་ཞིང་ཤག་པ་ཚེ་བརྟན་རྡོ་རྗེས་ངག་དབང་འཇིགས་གྲགས་ཀྱི་སྲས་པདྨ་དཀར་པོ་བཀྲོངས་པ་སོགས་གྱེན་ལྡོག་ཆེན་པོ་བྱས་ཏེ་ནང་དམེ་བྱུང་བ་ལ་དེ་ལྟར་གྲགས་སོ།། དེ་ཡང༌། བོད་ཀྱི་ལོ་རྒྱུས་རགས་རིམ་གཡུ་ཡི་ཕྲེང་བ་ལས། ཞིང་ཤག་པ་ཚེ་བརྟན་རྡོ་རྗེ་ནི་སྙིང་སྟོབས་དང་འཇོན་ཐང་ཡོད་པ་ཞིག་ལ་བརྟེན་རིམ་གྱིས་སྟོབས་འབྱོར་དང་དབང་ཤུགས་ཇེ་ཆེར་སོང་སྟེ་རིན་སྤུངས་ངག་དབང་འཇིག་གྲགས་ཀྱི་དུས་སུ་སླེབས་སྐབས་རིན་སྤུངས་པའི་ཁ་གཏད་དུ་ལངས་ནས། སྲས་པདྨ་དཀར་པོ་ཞིང་ཤག་པས་བཀྲོངས་ཏེ་རིན་སྤུངས་དམེ་ཁྲག་གི་ལོ་ཞེས་པ་བྱུང་ཞིང་ངག་དབང་འཇིགས་གྲགས་ཀྱིས་འཁོན་ལན་སློག་རྩིས་གནང་བ་ལམ་དུ་མ་སོང་བར་ཞིང་ཤག་ཚེ་བརྟན་རྡོ་རྗེས་ཚུར་རྒོལ་གྱེན་ལོག་བྱས་ཏེ་རིན་སྤུངས་པའི་དབང་འོག་ཏུ་མ་འདུས་ཤིང༌། ལྷག་པར་སྤྱི་ལོ་ ༡༥༥༧ མེ་སྦྲུལ་ལོར་ཤངས་དོན་རབ་པའི་ས་སྡེའི་སྐོར་རིན་སྤུངས་དང༌། ཞིང་ཤག་པ་གཉིས་དབར་དྲག་དཔུང་གི་སྦྱོར་བ་བརྩམས་སྐབས་འབྲུག་པ་ཀུན་མཁྱེན་པདྨ་དཀར་པོས་བར་བསྡུམ་གནང་བར་ཕེབས་ནའང་དོན་རབ་པའི་སྲོག་ལ་ཉེན་མ་བྱུང་བ་ཙམ་ལས་ས་མི་དབང་རིས་ཞིང་ཤག་པར་རྩིས་སྤྲོད་གནང་དགོས་བྱུང་ཡོད༌། དེ་རྗེས་སྤྱི་ལོ་ ༡༥༦༥ ཤིང་གླང་ལོར་ཞིང་ཤག་པ་རང་གིས་དམག་སྡེ་འཁྲིད་དེ་པ་རྣམ་ལྷུན་གྲུབ་རྩེ་བསྐོར་བ་དང༌། རྫོང་གསར་ཕག་རི་བཅས་བླངས་པ་ཟད། ལྷུན་གྲུབ་རྩེ་པ་སང་ཤོར་གནངས་ཤོར་དང༌། བྱང་སྟོད་པ་རྣམས་སུའི་ཕྱོགས་སུ་འགྲོ་ངེས་གཏན་མེད་པའི་ཁར། རིན་སྤུངས་ལའང་ཉེན་ཁ་ཆེན་པོ་ཆགས་པའི་མཚམས་སུ་སླེབས་གཤིས། རིན་སྤུངས་པས་འབྲུག་པ་པདྨ་དཀར་པོ་སླར་ཡང་རིན་གཙང་དབར་བར་གསེད་གནང་བར་གདན་ཞུས་ཀྱིས་མཐར། པ་རྣམ་པ་ཡོངས་རྫོགས་ཞིང་ཤག་པར་སྤྲད་ནས་འཐུས་ཙམ་བྱུང་བ་བཅས་སྐབས་དེར་ཡང་ཞིང་ཤག་པར་རྒྱལ་ཁ་ཐོབ་པ་ཡིན། དེའི་དུས་སུ་བྱང་བདག་ནམ་མཁའ་རིན་ཆེན་གྱི་སྲས་ནམ་མཁའ་རྒྱལ་མཚན་དང༌། བྱང་བདག་བཀྲ་ཤིས་སྟོབས་རྒྱལ་སྐུ་མཆེད་བགྲེས་གཞོན་གཉིས་ནང་མ་འཆམ་པའི་བར་དུ་ཞིང་ཤག་པའི་སྲས་ཀུན་སྤངས་ལྷ་དབང་རྡོ་རྗེས་འཚངས་ཐོག་ནམ་མཁའ་རྒྱལ་མཚན་གྱི་ཕྱོགས་སུ་ལངས་ཏེ་བྱང་བདག་བཀྲ་ཤིས་སྟོབས་རྒྱལ་རང་གི་སྒེར་གཞིས་སུ་བཞུགས་མི་ཆོག་པ་དབུས་ཕྱོགས་སུ་རྒྱང་འབུད་ལྟ་བུར་ཕེབས་དགོས་པའི་དཔྱད་མཚམས་བཏང་ཞེས་འཁོད་པ་ལྟར་རོ།། རིན་སྤུངས་པས་དབུས་སུ་དམག་ལན་མང་དྲངས་པ་ལས་སྡེ་གཟར་ཆབས་ཆེན་པོར་གྲགས་པ་ནི། ༵༵རྒྱལ་རབས་དྲིས་ལན་བརྒྱ་པ་ཀཀ ལས། རབ་བྱུང་བརྒྱད་པའི་ས་རྟ་སྤྱི་ལོ་ ༡༤༩༨ ལོའི་སྡེ་གཟར་དང༌། ས་ཁྱི་སྤྱི་ལོ་ ༡༥༣༨ ལོའི་སྡེ་བཅས་ལགས་ཤིང༌། ས་རྟ་ལོའི་སྡེ་གཟར་གྱི་འབྱུང་རྐྱེན་ནི། སྡེ་པ་སྣེལ་བ་དང་སྣང་རྩེ་བ་མ་མཐུན་པས་ཤིང་ཡོས་སྤྱི་ལོ་ ༡༤༩༥ ལོར་སྣང་རྩེ་བ་ཁུ་དབོན་རྐྱེན་ལམ་དུ་བཏང་བ་ལ་སྙད་ནས་ས་རྟ་སྤྱི་ལོ་ ༡༤༩༨ ལོར་རིན་སྤུངས་པས་དམག་དཔུང་འབོར་ཆེན་པོ་སྐྱིད་ཤོད་དུ་དྲངས་ཏེ་སྡེ་བ་སྣེལ་བའི་རྫོང་གཞིས་དང་བཅས་པ་འཕྲོག་པ་ནས་བཟུང་རིན་སྤུངས་པའི་དབང་ཤུགས་ཆེས་ཆེར་རྒྱས་པར་བཤད་དོ།། མེ་བྱི་སྤྱི་ལོ་ ༡༥༡༦ ལོའི་སྡེ་གཟར་ནི། ཆུ་བྱ་སྤྱི་ལོ་ ༡༥༡༣ ལོར་སྣེའུ་གདོང་རྩེའི་ཁྲིམས་བདག་ངོ་བོ་གཙང་དུ་བསྒྱུར་ཕྱོགས་ལ་སྡེ་དཔོན་རྣམས་མ་མཐུན་པར་རིན་སྤུངས་པའི་ཞེ་འདོད་བཞིན་མ་གྲུབ་པ་དེའི་རྐྱེན་གྱིས་མེ་བྱི་སྤྱི་ལོ་ ༡༥༡༦ ལོར་རིན་སྤུངས་པས་དབུས་ཕྱོགས་སུ་དཔུང་འཇུག་བགྱིས་ཏེ་སྡེ་གཟར་བསླངས། གོང་མ་ངག་དབང་བཀྲ་ཤིས་གྲགས་པ་མཚན་ཇུས་རྒྱལ་ནས་ལོ་ངོ་གསུམ་གྱི་རིང་དུས་ཟིང་མི་སློང་བའི་ཆིངས་དུམ་མཛད། ས་སྟག་སྤྱི་ལོ་ ༡༥༡༨ ལོར་ཆིངས་གྲོལ་ནས་སླར་ཡང་འཁྲུགས། ཆུ་ལུག་སྤྱི་ལོ་ ༡༥༢༣ ལོ་ནས་ས་ཁྱི་སྤྱི་ལོ་ ༡༥༣༨ བར་སླར་མི་འཁྲུག་པའི་ཆིངས་མཛད། ས་ཁྱི་ལོ་འདིར་དབུས་གཙང་གི་ཆིངས་ཡུན་རྫོགས་པར་བརྟེན་སྣེའུ་གདོང་གོང་མས་མུ་མཐུད་ཆིངས་འཇོག་ཐབས་མཛད་ནའང༌། རིན་སྤུངས་པ་ངག་དབང་རྣམ་རྒྱལ་གྱི་མ་གསན་པར་དཔུང་སྣ་དྲངས་ཏེ་སྡེ་གཟར་ཆེན་པོ་བསླངས་པ་སོགས་ལོ་རྒྱུས་རྒྱ་ཆེ་བས་ཞིབ་ཏུ་གཞན་ལས་ཤེས་པར་བྱའོ།།   །།  རིན་སྤུངས་བརྒྱུད་པས་བོད་ལ་དབང་བསྒྱུར་ཏེ། ། རི་བོ་དགེ་ལྡན་བར་ལ་འཐབ་བརྩོད་དང༌། ། དབུས་སུ་དམག་དྲངས་རིན་སྤུངས་དམེ་ཁྲག་ལོ། ། བྱུང་ཚུལ་སོགས་ཀྱི་ལོ་རྒྱུས་འདི་ཙམ་ལགས། །     "
    },
    {
        "question": "བོད་དུ་སོག་པོའི་དྲག་ཤུགས་ཐོག་མར་སླེབས་ཚུལ་དང༌། བོད་སོག་དབར་ཐོག་མར་འབྲེལ་བ་བྱུང་ཚུལ་ཇི་ལྟར་ཡིན་ནམ།",
        "answer": "བོད་སིལ་བུའི་སྐབས་ལོ་ ༤༡༡ རིང་བོད་སྤྱི་ལ་དབང་བའི་རྒྱལ་པོ་གཅིག་ཀྱང་མ་བྱུང་བར། ས་ཁུལ་རེར་སྡེ་དཔོན་རེའི་ཁྱབ་ཁོངས་སུ་ཁྲིམས་མགོ་རང་བཙན་ལྟ་བུར་སོ་སོར་གནས། དེ་ཡང༌། ༵༵སྲིད་དོན་རྒྱལ་རབས་ཀཀ ལས། བོད་རྒྱལ་ཁབ་སྤྱིའི་ས་མཚམས་ལ་མཉམ་སྦྲེལ་གྱིས་སྲུང་འདོམས་བྱེད་མཁན་མེད་པར། ས་གནས་སོ་སོའི་སྡེ་དཔོན་ནས་རང་སྲུང་བྱས་ཏེ་སྡོད་མུས་ཀྱིས། རབ་བྱུང་གསུམ་པའི་ལྕགས་སྤྲེལ་ ༡༢༠༠ ཙམ་ནས་བོད་ཀྱི་བྱང་ཤར་དང༌། ནུབ་བྱང་སོགས་ཀྱི་ས་མཚམས་ཡས་མས་ཚང་མར་སོག་པོ་ཆིང་གེ་སེ་ཁང་གི་དྲག་པོའི་དབང་ཤུགས་སླེབས་ཏེ་ས་གནས་སྡེ་མགོན་དང༌། ས་བདག་ཁག་གིས་འཕྲལ་སེལ་སོག་པོར་ངོ་སྲུང་ལྟ་བུས་ཐོག་མར་མཇལ་ཞུ་དང༌། ཕྱག་རྟེན་སྤྲོད་པ་དང༌། དེ་ནས་རིམ་པས་འདབ་ནོར་ཞེས་རྟེན་ཆས་ཆུང་ཚག་རེ་སྤྲད་དེ་རང་རང་གི་ས་སྡེའི་ནང་སོག་པོའི་དམག་དང་མི་སྣས་བརྡབས་གསིག་མི་འབྱུང་བའི་དུས་ཡུན་འཕར་འགྱངས་གནས་ཐབས་ཁོ་ནའི་མུར་སྡོད་བཞིན་པར། ས་སྐྱ་དང༌། ཆིང་གེ་སེ་ཁཱང་རྒྱལ་རྒྱུད་དབར་མཆོད་ཡོན་གྱི་འབྲེལ་བ་བྱུང་སྟེ། ཆོལ་ཁ་གསུམ་དུ་གྲགས་པའི་བོད་ཡུལ་ཡོངས་རྫོགས་ས་སྐྱས་དབང་བསྒྱུར་ཞེས་དང༌། ཤིང་ཡོས་ ༡༡༩༥ ལོར་བོག་ཏ་ཆིང་གེ་སེ་ཁཱང་གི་དྲག་པོའི་སྟོབས་ཤུགས་བོད་ཀྱི་ས་མཚམས་སུ་སླེབས་རྗེས། ས་མཚམས་ཀྱི་སྡེ་མགོན་ཁག་ནས་ཁཱང་གི་དམག་དཔོན་རྣམས་ལ་རྒྱུ་ནོར་རྒྱ་ཆེན་པོས་བརྔན་ཏེ་ང་ཚོས་བོག་ཏ་རྒྱལ་པོའི་ལག་པ་ལྟ་བུ་བྱས་ནས་དཔྱ་དང༌། ཁྲལ་འབུལ་ལོ་ཞེས་འཕྲིན་བཏང༌། དེ་རྗེས་རབ་བྱུང་བཞི་པའི་མེ་ཡོས་ ༡༢༠༧ ལོར་བོད་ནང་སོག་པོའི་དཔུང་དམག་བཏང་བ་འགོག་ཐབས་སུ་སྡེ་དཔོན་རྣམས་ནས་འདབ་ནོར་ཟེར་བའི་དངོས་ནོར་ཕྲན་བུ་རེ་བོག་ཏོ་ཁཱང་ལ་སྤྲོད་རྒྱུ་བྱས། བོག་ཏ་ཆིང་གེ་སེ་ཁཱང་དགུང་ལོ་དྲུག་ཅུ་ཐམ་པ་མེ་ཕག ༡༢༢༧ ལོར་ཚ་བའི་ནད་ཕོག་སྟེ་གཤེགས། ཁོང་གི་སྲས་གསུམ་པ་ཨུ་གེ་ཏའི་ཞེས་པ་ཁཱང་གི་གོ་སར་ཕེབས། ཆིང་གེ་ཁཱང་གཤེགས་པའི་གཏམ་ཏེ་བོད་ཕྱོགས་ནས་ཐོས་ཏེ་བོད་པས་འདབ་ནོར་ལོ་འགའ་ཤས་མ་སྤྲྤད་པས། གོ་དན་ཁཱང་ཁྲོས་ཏེ་ལྕགས་ཕྱི་ ༡༢༤༠ ལོར་དམག་དཔོན་ལི་ཅི་དང༌། དོར་ཐའི་འོག་ལ་སོག་དམག་ཁྲི་ཚོ་གསུམ་བཏང༌། རཱ་སྒྲེང་དང༌། རྒྱལ་ལྷ་ཁང་སོགས་མེར་བསྲེགས། སོ་སྟོན་སོགས་བཙུན་པ་ལྔ་བརྒྱ་བསད། ཅེས་སོགས་འཁོད་པ་ལྟར་བོད་མི་རྣམས་ལ་གསོད་འཕྲོག་གཏོར་གསུམ་གྱི་ལམ་ནས་བརྡབ་གསིག་ཚོད་མེད་བཟོས། དེ་ནས་གོ་དན་ཁཱང་གིས་ཧོར་སོག་གི་ཡུལ་དུ་ལམ་གྱི་གནད་སྟོན་ཤེས་པའི་བླ་མ་བཟང་པོ་ཞིག་དགོས་པས། དེང་དུས་དབུས་གཙང་ན་སུ་བཟང༌། ཞེས་དྲི་བ་འབྱོར་བར། དོར་རྟས། དགེ་འདུན་གྱི་སྡེ་ནི་བཀའ་གདམས་པ་ཆེ། མི་ཆོས་ནི་སྟག་ལུང་པ་མཁས། གཟི་བརྗིད་ནི་འབྲི་གུང་པ་ཆེ། ཆོས་ཀྱི་ས་སྐྱ་པཌཎི་ཏ་མཁས། ཞེས་ལན་བཏང་བས། གོ་དན་ཁཱང་གིས། གསེར་ཡིག་པ་རྡོར་སྲི་མགོན་དང༌། དབོན་ཇོ་དར་ཅན་ཆེད་མངགས་ས་སྐྱ་པཌཎི་ཏ་ཀུན་དགའ་རྒྱལ་མཚན་དཔལ་བཟང་པོ་སོག་ཡུལ་དུ་གདན་ཞུར་བཏང་ངོ༌།། ༥༢༽ ས་པཎ་དང་འགྲོ་མགོན་ཆོས་རྒྱལ་འཕགས་པ་སོག་ཡུལ་དུ་ཕེབས་ཚུལ་དང༌། བོད་སོག་མཆོད་ཡོན་གྱི་འབྲེལ་བ་བྱུང་ཚུལ་ཇི་ལྟར་ཡིན་ནམ། ལན། དེ་ཡང་རབ་བྱུང་བཞི་པའི་ཤིང་འབྲུག་ཕྱི་ལོ་ ༡༢༤༤ ལོར་ས་པཎ་ས་སྐྱ་ནས་ཕེབས་ཐོན་གྱིས་ལྷ་ས་དང༌། བྱང་མི་ཉག་སོགས་བོད་ཀྱི་སྡེ་མང་པོ་བརྒྱུད་དེ་མེ་ལུག་སྤྱི་ལོ་ ༡༢༤༧ ལོར་ལང་ཇུ་ལ་ཞབས་སོར་འཁོད། རང་གི་ཚ་བོ་འཕགས་པ་བློ་གྲོས་རྒྱལ་མཚན་ཕྱག་ཕྱིར་ཁྲིད། སྐབས་དེར་གོ་ཏན་ཁཱང་སོག་ཡུལ་ནས་ཚུར་བྱོན་པའི་ལམ་བར་སྐབས་དང་འཁེལ་ཏེ་དེར་མཇལ་འཕྲད་ཐོག་མར་བྱུང༌། དེ་གར་རྒྱལ་བློན་འབངས་དང་བཅས་པར་སྐྱབས་འགྲོ་དང༌། ལས་འབྲས། དགེ་སྡིག་བླང་དོར། ཐེག་པ་ཆེན་པོའི་སེམས་བསྐྱེད་སོགས་གསུངས་ནས་མི་དགེ་བ་བཅུ་སྤོང་གི་ལམ་དུ་འཇུག་པར་མཛད། ཕྱི་ལོ་ ༡༢༤༧ ནས་ ༡༢༥༡ བར་ས་པཎ་ཀུན་དགའ་རྒྱལ་མཚན་གྱིས་ཆོས་ཀྱི་མཛད་པ་རྒྱ་ཆེར་བསྐྱངས། དགུང་ལོ་ ༧༠ ཐོག་ལང་ཇུ་གྲོང་ཁྱེར་དུ་ངོ་མཚར་བའི་ལྟས་དུ་མ་དང་བཅས་ཞི་བར་གཤེགས། དེ་ནས་རིང་པོར་མ་སོང་བར་རྒྱལ་པོ་གོ་དན་ཁཱང་ཡང་གྲོངས། ཕྱི་ལོ་ ༡༢༥༣ ལོར་ཀུབ་ལའི་ཁཱང་ངམ་སེ་ཆེན་རྒྱལ་པོ་རྒྱལ་ཁྲིར་ཕེབས། དེ་དུས་ས་སྐྱ་འཕགས་པ་བློ་གྲོས་རྒྱལ་མཚན་དགུང་ལོ་ ༡༩ ལ་ཕེབས་པ་ཁཱང་གིས་རང་གི་རྒྱལ་སར་གདན་དྲངས། ཁཱང་གིས་ཟླ་བ་མང་པོའི་རིང་ཆོས་ཕྱོགས་ཀྱི་དཀའ་གནད་མང་པོ་དྲི་བ་ཞུས་པར་ཐོགས་པ་མེད་པར་ལན་འདེབས་མཛད། ལྷག་པར་ཁཱང་གིས་བོད་ཡུལ་ཀླ་ཀློའི་ཡུལ་ལྟ་བུར་ངོས་འཛིན་བྱེད་པས་ན། འཕགས་པས་བོད་རྗེས་གཉའ་ཁྲི་བཙན་པོ་ནས་གླང་དར་བར་གྱི་རྒྱལ་རབས་དང༌། ཆོས་འབྱུང༌། ལོ་ཚིགས། རྒྱ་རྒྱལ་གྱི་སྲས་མོ་གཉིས་སྔ་རྗེས་བོད་ཀྱི་རྒྱལ་པོའི་བཙུན་མོར་དྲག་ཤུལ་གྱིས་བླངས་པ་དང༌། རྒྱའི་གོང་མའང་ཁྲི་ལས་ཕབ་པའི་ལོ་རྒྱུས་རྣམས་ཞིབ་ཏུ་གསུངས་པས། ཁཱང་ཡིད་མ་ཆེས་པར་རྒྱའི་ལོ་རྒྱུས་ཁག་ལ་བཙལ་ནས་དེ་ལྟར་ཐོན་པས། རྒྱལ་པོ་བོད་ལ་དགའ་གུས་ཡི་རང་བར་གྱུར། འཕགས་པས་སོག་རྒྱལ་གྱི་ཞུ་བསྐུལ་བཞིན་སོག་པོའི་སྐད་དང་མཐུན་པའི་སོག་ཡིག་གསར་བཏོད་མཛད། ཀུབ་ལའི་ཁཱང་གིས་འཕགས་པར་གསང་སྔགས་རྡོ་རྗེ་ཐེག་པའི་དབང་བསྐུར་ཐུགས་རྗེས་འཛིན་པར་ཞུ་ཞུས་པས། སྤྱིར་ཁྱེད་ཀྱིས་ཆོས་ཞུ་བའི་དམ་ཚིག་བསྲུང་མི་ཐུབ་ཅིང༌། ད་རེས་ལོ་ཙཱ་བ་མཁས་པ་ཡང་མེད་པས་ཕྱིས་སུ་འཆད་པར་གསུངས་པས། རྒྱལ་པོ་ཁཱང་ན་རེ། དམ་ཚིག་ཅི་བསྲུང་དགོས་ཞུས་པར། དབང་བསྐུར་ཞུས་པ་ནས་བཟུང་བླ་མ་གྲལ་མགོར་བཞུགས། ལུས་ཀྱིས་ཕྱག་འཚལ། ངག་གིས་ཅི་གསུངས་བཀའ་བཞིན་བསྒྲུབས། ཡིད་ཀྱིས་ཐུགས་དང་མི་འགལ་བ་བྱ་དགོས་ཡིན་ཞེས་གསུངས་པས། ཆོས་ཞུ་བའི་དུས་དང༌། རྒྱུན་དུ་བླ་མ་གོང་ལ་བཞུགས། རྒྱལ་རྒྱུད་དང༌། མི་དཔོན། མི་མང་བཅས་ཚོགས་པའི་སྐབས་སུ་རྒྱལ་ཁབ་གནོན་དགོས་པས་རྒྱལ་པོ་གོང་དུ་བཞུགས། བོད་ཕྱོགས་ཀྱི་བྱ་བ་ལ་བླ་མས་ཅི་གསུངས་དང་དུ་བླངས། བླ་མའི་བཀའ་མེད་པར་རྒྱལ་པོས་ལུང་མི་གནང༌། རྒྱ་སོག་གི་ཡུལ་གྲུ་ཀུན་ཏུ་བྱ་བ་ཆེ་ཆུང་གཞན་ལ་བླ་མ་སྙིང་རྗེ་ཆེ་བས་ཞུ་ངོ་འཚོལ་དུ་བྱུང་ན་རྒྱལ་ཁམས་མི་གནོན་པས་བླ་མས་མི་གསུང་བ་བྱ་རྒྱུ་ཞེས་ཞུས་པས་བླ་མས་ཞལ་གྱིས་བཞེས། དེ་ནས་ཡུ་གུར་གྱི་ལོ་ཙཱ་བ་བརྒྱད་ནས་རྒྱལ་པོ་ཁཱང་དང་བཙུན་མོས་གཙོས་བློན་ཆེན་རྣམས་ལ་དཔལ་ལྡན་ས་སྐྱ་བའི་ཁྱད་ཆོས་དཔལ་ཀྱེ་རྡོ་རྗེའི་དབང་བཞི་ཟབ་མོ་ཡོངས་སུ་རྫོགས་པ་ལན་གསུམ་བསྐུར་བར་མཛད། དེ་ནས་བཟུང་སོག་ཡུལ་དུ་གསང་སྔགས་རྡོ་རྗེ་ཐེག་པའི་བསྟན་པ་དབུ་བརྙེས། དེའི་དབང་ཡོན་དང་པོར་བོད་ཡུལ་ཁྲི་སྐོར་བཅུ་གསུམ་གྱི་དབང་རིས་བདག་ཐོབ་དང་བཅས་པ་ཕུལ། དབང་ཡོན་གཉིས་པར་བོད་ཆོལ་ཁ་གསུམ་གྱི་དབང་ལུང་བཅས་པ་ཕུལ། དབང་ཡོན་གསུམ་པར་ཆོས་དུང་དཀར་མོ་རྒྱང་གྲགས་མ་དང༌། རྒྱ་ཡི་མི་ཡུར་ཆེན་མོ་སོགས་ཕུལ། ཏི་ཤྲི་ཞེས་པའི་རྒྱལ་པོའི་དབུ་བླའི་གོ་གནས་ཀྱང་ཕུལ། དེ་ལྟར་འགྲོ་མགོན་ཆོས་རྒྱལ་འཕགས་པ་བློ་གྲོས་རྒྱལ་མཚན་དང༌། སོག་རྒྱལ་ཀུབ་ལའི་ཁཱང་སེ་ཆེན་རྒྱལ་པོའི་སྐབས་སུ་བོད་སོག་མཆོད་ཡོན་གྱི་འབྲེལ་བ་ཐོག་མར་དབུ་བརྙེས་པ་ཡིན་ནོ།། ཕྱི་ལོ་ ༡༣༤༤ བར་མིང་རྒྱལ་རྒྱུད་ཀྱིས་བོད་ལ་འབྲེལ་བ་བྱེད་རྒྱུའི་ཐོབ་ཐང་སོག་པོ་ཆིང་ཁེ་སེ་ཁཱང་གི་སྐབས་སུ་བྱུང་ཚུལ་ཟེར་ཡང༌། ཆིང་ཁེ་སེ་ཁཱང་གི་མི་རྒྱུད་ནས་འཛམ་གླིང་ཡུལ་གྲུ་གང་སར་མངའ་ཐང་རྒྱ་བསྐྱེད་བྱེད་སྐབས་བོད་ཀྱི་ས་ཆ་འགའ་ཤས་ལ་དྲག་པོའི་དབང་ཤུགས་ཀྱི་གྲིབ་མ་ཙམ་སླེབས་ཡོད་ཀྱང༌། དེའི་རྗེས་སྤྱི་ལོ་ ༡༢༥༣ ལོར་ཀུབ་ལའི་ཁཱང་གིས་འགྲོ་མགོན་ཆོས་རྒྱལ་འཕགས་པར་བོད་ཆོལ་ཁ་གསུམ་མངའ་རིས་དང་བཅས་པ་ཕུལ་བ་ནས་བཟུང༌། བོད་སོག་གཉིས་རང་བཙན་བཙང་མའི་མངའ་བདག་གི་གནས་སྟངས་འོག་མཆོད་ཡོན་གྱི་འབྲེལ་བ་བྱུང་བ་དང༌། དེ་རྗེས་ཕྱི་ལོ་༡༣༦༨ ལོར་རྒྱ་ནག་གོང་མ་མིང་ཐེ་ཙུ་སྐབས་ནས་བཟུང་གཞི་ནས་སོག་པོའི་འོག་ནས་རྒྱ་ནག་ལ་རང་བཙན་ཐོབ་པ་ལགས་སོ།།"
    },
    {
        "question": "འཁོན་གྱི་གདུང་རྒྱུད་དུ་གྲགས་པ་བྱུང་ཚུལ་དང༌། ས་སྐྱ་པའི་སྲིད་འཛིན་རིམ་པས་ཆོས་སྲིད་ཀྱི་མཛད་པ་སྐྱོང་ཚུལ་ཇི་ལྟར་ཡིན་ནམ།",
        "answer": "དེ་ཡང༌། ༵༵བོད་ཀྱི་སྲིད་དོན་རྒྱལ་རབས་ཀཀ ལས། བོད་ཀྱི་ཡུལ་དུ་ལྷ་སྲིན་དར་བའི་ཚེ། མ་སངས་སྤུན་བདུན་བྱུང་བའི་མཐའ་ཆུང་ཐོག་ཚ་དཔའ་བོ་སྟག་བྱུང་ལ་མོན་བཟའ་མཚོ་རྒྱལ་ཟེར་བ་ཞིག་ཁབ་ཏུ་བསུས་པར་སྲས་གཡའ་སྤངས་སྐྱེས་འཁྲུངས། དེས་སྲིན་པོ་སྐྱ་རེངས་ཁྲག་མེད་བསད། གཡའ་གྲུམ་བསིལ་མ་འཕྲོགས་ཏེ་ཁབ་ཏུ་བཞེས་པར་སྲས་ཤིག་བྱུང་བ་དེ་སྲིན་པོ་དང༌། མ་སངས་འཁོན་པའི་བར་དུ་སྐྱེས་པས་མིང་ལ་ཇོ་བོ་འཁོན་བར་སྐྱེས་སུ་བཏགས། དེའི་རྒྱུད་པ་ལ་འཁོན་གྱི་གདུང་རྒྱུད་གྲགས་ཞེས་གསུངས་པ་ལྟར་འཁོན་དཀོན་མཆོག་རྒྱལ་པོས་དཔལ་ལྡན་ས་སྐྱའི་མགོན་པ་ཕྱག་བཏབ་པ་ནས་བཟུང་ས་སྐྱ་པ་ཞེས་གྲགས་པ་དེ་ཉིད་བྱུང༌། འཁོན་དཀོན་མཆོག་རྒྱལ་འབར་དང༌། རྗེ་བཙུན་བསོད་ནམས་རྩེ་མོ། རྗེ་བཙུན་གྲགས་པ་རྒྱལ་མཚན། དཔལ་ཆེན་འོད་པོ་ཆེ་སྟེ་བཞི་བྱུང༌། དཔལ་ཆེན་འོད་པོ་ཆེ་ལ་རྗེ་བཙུན་ཀུན་དགའ་རྒྱལ་མཚན་དང༌། ཟངས་ཚ་བསོད་ནམས་རྒྱལ་མཚན་གཉིས་འཁྲུངས། རྗེ་བཙུན་ཀུན་དགའ་རྒྱལ་མཚན་ནི་ཆུ་སྟག་སྤྱི་ལོ་༡༡༨༢ ལོར་འཁྲུངས། མཁས་གྲུབ་ཀྱི་བླ་མ་མང་དུ་བསྟེན་ནས་མདོ་སྔགས་རིག་གནས་དང་བཅས་པར་མཁས་པར་གྱུར་ནས་ས་སྐྱ་པཌཎི་ཏ་ཞེས་སྙན་གྲགས་ཅན་དེ་ཉིད་བྱུང་ངོ༌།། ༡༽ འགྲོ་མགོན་ཆོས་རྒྱལ་འཕགས་པ་ནི་ཡབ་འཁོན་རིགས་ཟངས་ཚ་བསོད་ནམས་རྒྱལ་མཚན་དང༌། ཡུམ་མ་གཅིག་ཀུན་སྐྱིད་གཉིས་ཀྱི་སྲས་སུ་ཤིང་ལུག་སྤྱི་ལོ་ ༡༢༣༥ ལོར་འཁྲུངས་ཤིང༌། ཆུ་གླང་སྤྱི་ལོ་ ༡༢༥༣  ནས་ལྕགས་འབྲུག་སྤྱི་ལོ་ ༡༢༨༠ བར་ལོ་ ༢༧ རིང་ཆོས་སྲིད་ཀྱི་མཛད་འགན་བཞེས་པ་དང༌། ༢༽ བདག་ཉིད་ཆེན་པོ་དྷ་རྨ་པ་ལ་ནི་ཡབ་འགྲོ་མགོན་ཕྱག་ན་དང༌། ཡུམ་མཁའ་འགྲོ་འབུམ་གཉིས་ཀྱི་སྲས་སུ་འཁྲུངས། ལྕགས་འབྲུག་སྤྱི་ལོ་ ༡༢༨༠ ནས་ ༡༢༨༧ བར་ལོ་ ༧ རིང་ཆོས་སྲིད་ཀྱི་མཛད་པ་བསྐྱངས། ༣༽ ཤར་པ་འཇམ་དབྱངས་རིན་ཆེན་རྒྱལ་མཚན་གྱིས་མེ་ཕག་སྤྱི་ལོ་ ༡༢༨༧ ནས་ཤིང་སྦྲུལ་སྤྱི་ལོ་ ༡༣༠༥ བར་ལོ་ ༡༨ རིང་ཆོས་སྲིད་ཀྱི་མཛད་འགན་བཞེས། ༼འདི་ས་སྐྱའི་གདུང་རྒྱུད་ཡིན་མིན་གསལ་རྙེད་མ་བྱུང༌།༽ ༤༽ བདག་ཉིད་ཆེན་པོ་བཟང་པོ་དཔལ་ནི། ཡབ་སློབ་དཔོན་ཆེན་པོ་ཡེ་ཤེས་འབྱུང་གནས་དང༌། ཡུམ་ཤིང་ཡང་ཇོ་མོ་འབུམ་མེར་གཉིས་སྲས་སུ་འཁྲུངས། འདིས་གདུང་རྒྱུད་སྤེལ་མཆེད་བདག་མོ་དྲུག་ཁབ་ཏུ་བཞེས་ནས་གདུང་རྒྱུད་མང་པོ་འཕེལ་ཤིང༌། མེ་རྟ་སྤྱི་ལོ་ ༡༣༠༦ ནས་  ༡༣༢༤ བར་ལོ་ ༡༨ རིང་ཆོས་སྲིད་ཀྱི་མཛད་འགན་བཞེས་པ་དང༌། ༥༽ མཁས་བཙུན་ཆེན་པོ་བདག་ཆེན་ནམ་མཁའ་ལེགས་ནི། ཡབ་བདག་ཆེན་བཟང་པོ་དཔལ་དང༌། ཡུམ་ནམ་མཁའ་རྒྱལ་གཉིས་ཀྱི་སྲས་སུ་སྐུ་འཁྲུངས། འདི་ནི་ཁྲི་ཐོག་བླ་བྲང་གི་གདུང་རབས་ཡིན་ཞིང༌། ཤིང་གླང་སྤྱི་ལོ་ ༡༣༢༥ ནས་ཆུ་ལུག་སྤྱི་ལོ་ ༡༣༤༢ བར་ལོ་ ༡༨ ཆོས་སྲིད་ཀྱི་མཛད་པ་བསྐྱངས། ༦༽ འཇམ་དབྱངས་དོན་ཡོད་རྒྱལ་མཚན་ནི། ཡབ་བདག་ཆེན་བཟང་པོ་དཔལ་དང༌། ཡུམ་ཞ་ལུ་མ་གཞོན་ནུ་འབུམ་གཉིས་ཀྱི་སྲས་སུ་སྐུ་འཁྲུངས། འདི་ནས་རིན་ཆེན་སྒང་བླ་བྲང་གདུང་རྒྱུད་ཡིན། ཆུ་ལུག་སྤྱི་ལོ་ ༡༣༤༣ ནས་ ༡༣༤༤ བར་ལོ་གཅིག་ཙམ་རིང་མཛད་འགན་བཞེས། ༧༽ བླ་མ་དམ་པ་བསོད་ནམས་རྒྱལ་མཚན་ནི། ཡབ་བདག་ཆེན་བཟང་པོ་དཔལ་དང༌། ཡུམ་ཞ་ལུ་མ་གཞོན་ནུ་འབུམ་གཉིས་ཀྱི་སྲས་སུ་སྐུ་འཁྲུངས། ཤིང་བྱ་སྤྱི་ལོ་ ༡༣༤༥ ནས་ས་གླང་སྤྱི་ལོ་ ༡༣༤༩ བར་ལོ་ ༤ རིང་ཆོས་སྲིད་ཀྱི་མཛད་པ་བསྐྱངས། དེ་ལྟར་ཆུ་གླང་སྤྱི་ལོ་ ༡༢༥༣ ནས་ས་ཁྱི་སྤྱི་ལོ་ ༡༣༥༨ བར་ལོ་ངོ་ ༡༠༥ རིང་དཔལ་ལྡན་ས་སྐྱ་པས་བོད་ཆོལ་ཁ་གསུམ་ལ་མངའ་དབང་བསྒྱུར་ཞིང༌། སྤྱི་ལ་ཁྱབ་པའི་ཆོས་སྲིད་གཉིས་ཀྱི་བདག་པོར་གྱུར་ཏེ་ལྷ་སྡེ་མི་སྡེ་ཡོངས་ལ་རིས་མེད་ཀྱིས་འཚོ་སྐྱོང་གཟིགས་རྟོགས་འོག་ཞི་བདེ་བག་ཕེབས་ཐོག་གནས་ཐུབ་པ་བྱུང་བ་ལགས་སོ།།"
    },
    {
        "question": "གླང་དར་ནས་བོད་ཁམས་སིལ་བུར་འཐོར་རྗེས་དཔལ་ས་སྐྱ་པས་བོད་ཆོལ་ཁ་གསུམ་ལ་མངའ་དབང་བསྒྱུར་ཚུལ་ཇི་ལྟར་ཡིན་ནམ།",
        "answer": "སྐབས་དེར་བོད་སྤྱི་ལ་མཚོན་ན་གཅིག་གྱུར་གྱི་སྲིད་དབང་མེད་པས་བོད་སྤྱི་ཚོགས་ཧྲིལ་པོར་ཡམ་ཡོམ་ཆེ་བ་ལས་བདེ་འཇགས་བརྟན་ལྷིང་གི་རྣམ་པ་མེད་པར་བརྟེན། སྟོབས་འབྱོར་ཆེ་ཙམ་ལྡན་པའི་འབྲི་གུང་བ་དང༌། ས་སྐྱ་བ། ཕག་མོ་གྲུ་པ། ཚལ་པ། གཡའ་བཟང་བ། སྟག་ལུང་བ་སོགས་ཀྱིས་དབུས་གཙང་ཁུལ་དུ་སོ་སོའི་དབང་ཤུགས་ལ་བརྟེན་ནས། ཁྱབ་ཁོངས་ཅུང་རྒྱ་ཆེ་བ་རེ་བདག་བཟུང་བྱས་ཤིང༌། མདོ་སྟོད་སྨད་དང༌། ལྷོ་མོན། སྟོད་མངའ་རིས་ཀྱི་ས་ཁུལ་སོགས་ཀྱི་མགོན་ལག་དང་འབྲེལ་བའི་སྡེ་མང་པོ་ཞིག་གིས་ཀྱང་ཁོ་ཚོའི་ངག་བཀོད་ལ་ཉན་ཡང་བོད་ཡོངས་རྫོགས་གཅིག་གྱུར་བཟོ་ནུས་པའི་སྟོབས་ཤུགས་ནི་སུ་ལའང་མ་མཆིས་སོ།། གཞན་ཡང་བཀའ་གདམས་པ་ནི་དགོན་སྡེ་དང་དགེ་འདུན་གྱི་གྲངས་འབོར་ཆེ་ཤོས་ཀྱི་གྲས་ཡིན་ནའང་ཇོ་བོ་རྗེ་དང་འབྲོམ་སྟོན་པ་ཡབ་སྲས་ནས་བརྒྱུད་པའི་གྲུབ་མཐའི་བཞེད་སྲོལ་གཙོ་བོར་ཉམས་བཞེས་མཛད་པ་ལས་སྲིད་ཕྱོགས་ཀྱི་སྟོབས་འབྱོར་གཅིག་སྡུད་བྱེད་ཐུབ་པ་ཞིག་མ་བྱུང་བར་སྙམ། དེ་བཞིན་ཀརྨ་བཀའ་བརྒྱུད་ཀྱང་གནས་བབ་དེར་ཆོས་ཕྱོགས་ཀྱི་སྙན་གྲགས་ཆེ་བ་ལས་སྲིད་ཕྱོགས་ཀྱི་སྟོབས་ཤུགས་ད་དུང་ཆེར་སོན་མེད་པ་དང༌། བསམ་ཡས་བཙན་པོ་ཤཱཀྱ་མགོན་སོགས་བཙན་པོའི་གདུང་རྒྱུད་མཆིས་མོད་ཀྱང༌། ཡུན་རིང་དུས་ཟིང་གི་ཀློང་འཁོར་དུ་འཁྱམས་སྟབས་བཙན་པོའི་གདུང་རྒྱུད་ཀྱི་མིང་ཙམ་ལས་དཔོན་པོའི་གོ་ས་ནོན་མཁན་གཅིག་ཀྱང་མེད་པ་བཅས་ཀྱི་གནས་ཚུལ་འོག་ཏུ་དཔལ་ལྡན་ས་སྐྱ་བའི་བདག་པོས་གླགས་དང་བསྟུན་ནས། ཚེ་རིང་གནམ་གྱི་ཤེ་མོང་ཅན་གྱི་ཆེན་པོ་ཧོར་དང་འབྲེལ་བ་བཟུང་བས་ཆོས་སྲིད་གཉིས་ཐད་ནས་མཛད་འཕྲིན་ཆེས་ཆེར་རྒྱས་སོ།། བོད་ལྕགས་སྤྲེལ་སྤྱི་ལོ་ ༡༢༦༠ ལོར་ཧོར་རྒྱལ་པོས་འགྲོ་མགོན་འཕགས་པ་དབུ་བླར་བཀུར་བ་དང་གཡང་ཊིའི་ཐམ་ག་དང༌། བོད་ཤིང་བྱི་སྤྱི་ལོ་ ༡༢༦༤ ལོར་གོང་མ་སེ་ཆེན་ཧུ་པེ་ལིས་ཙོང་ཀྲི་ཡོན་ཞེས་པའི་རྒྱལ་ཡོངས་ནང་བསྟན་ཆོས་ལུགས་ལས་ཁུངས་བཙུགས་ཏེ་བོད་ཡོངས་ལ་བདག་སྐྱོང་བྱས། འགྲོ་མགོན་འཕགས་པ་བློ་གྲོས་ཀྱིས་དབུས་གཙང་ཁྲི་སྐོར་བཅུ་གསུམ་གྱི་བདག་པོ་མཛད། དེའི་རྗེས་སུ་ས་སྐྱ་བས་ཧོར་གྱི་སྲིད་ཤུགས་ལ་བརྟེན་ནས་ལོ་ངོ་བཞི་བརྒྱ་ལྷག་ལ་ཁ་འཐོར་དུ་སོང་བའི་བོད་ཁུལ་གཅིག་གྱུར་བྱས་ཤིང༌། ལོ་ངོ་ ༡༠༥ རིང་ཆབ་སྲིད་བསྐྱངས། ས་སྐྱ་པས་བོད་ཆོལ་ཁ་གསུམ་ལ་མངའ་དབང་བསྒྱུར་སྐབས་ཀྱི་དཔོན་ཆེན་དཔོན་རབས་ཉི་ཤུ་ནི། དང་པོ་ཤཱཀྱ་བཟང་པོ་དང༌། གཉིས་པ་ཀུན་དགའ་བཟང་པོ། གསུམ་པ་ཞང་བཙུན། བཞི་པ་ཕྱུག་པོ་བན་དཀར་བ། ལྔ་པ་བྱང་རིན། དྲུག་པ་ཀུན་གཞོན། བདུན་པ་གཞོན་དབང༌། བརྒྱད་པ་བྱང་རྡོར། དགུ་པ་ཨང་ལེན། བཅུ་པ་ལེགས་པ་དཔལ། བཅུ་གཅིག་པ་སེངྒེ་དཔལ། བཅུ་གཉིས་པ་འོད་ཟེར་སེངྒེ༌། བཅུ་གསུམ་པ་ཀུན་རིན། བཅུ་བཞི་པ་དོན་ཡོད་དཔལ། བཅོ་ལྔ་པ་ཡོན་བཙུན། བཅུ་དྲུག་པ་འོད་ཟེར་སེངྒེ༌། བཅུ་བདུན་པ་རྒྱལ་བ་བཟང་པོ། བཅོ་བརྒྱད་པ་དབང་ཕྱུག་དཔལ། བཅུ་དགུ་པ་ཡང་རྒྱལ་བ་བཟང་པོ། ཉི་ཤུ་པ་དབང་བརྩོན་བཅས་དཔོན་རབས་ཉི་ཤུས་རབ་བྱུང་བཞི་པའི་ལྕགས་སྤྲེལ་སྤྱི་ལོ་ ༡༢༦༠ ལོ་ནས་རབ་བྱུང་དྲུག་པའི་ས་གླང་ལོ་སྟེ་སྤྱི་ལོ་ ༡༣༤༩ ལོའི་བར་ལོ་དགུ་ཅུ་ཙམ་གྱི་རིང་བོད་ཀྱི་སྲིད་དབང་བཟང་ཞིང་མཐར་སྲིད་དབང་སྡེ་སྲིད་ཕག་མོ་གྲུ་པ་ཏཱ་སི་ཏུའི་ལག་ཏུ་ཤོར་ཚུལ་འཁོད་པ་ལྟར་རོ།།"
    },
    {
        "question": "ས་སྐྱའི་སྐབས་བོད་ཀྱི་དཔལ་འབྱོར་དང་རིག་གཞུང་ཡར་རྒྱས་བྱུང་ཚུལ་དང༌། སྲིད་དབང་ཉམས་རྒུད་དུ་འགྲོ་ཚུལ་ཇི་ལྟར་ཡིན་ནམ།",
        "answer": "དཔལ་ས་སྐྱ་བས་བོད་ཀྱི་སྲིད་དབང་བཟུང་རྗེས། སྔོན་གྱི་འཕྲོག་བཅོམ་དང་རྐུ་ཁྱེར་སོགས་ཀྱི་རྣམ་པ་ལྷིང་འཇགས་སུ་གྱུར་ནས། འབྲོག་ལས་ཐོན་སྐྱེད་དང་ས་ཞིང་འདེབས་བཀོལ་སླར་གསོ་དང་ཡར་རྒྱས་གོང་འཕེལ་དུ་ཆེས་ཆེར་ཕྱིན་པ་དང༌། སྐབས་དེར་བོད་ཕྱི་ནང་དུ་ཐོན་རྫས་བརྗེ་རེས་ཀྱི་ཚོང་ལམ་སྔར་ལས་དར་ཁྱབ་ཆེ་ལ། ཉོ་ཚོང་བརྗེ་རེས་ཀྱི་ཚོང་ར་བཙུགས་པ་དང༌། བོད་རང་གི་ས་གནས་སུའང་ཚོང་ར་མང་པོ་བཙུགས། དཀར་ཡོལ་བཟོ་བའི་ལག་རྩལ་དར་བ་སོགས་སྐབས་དེར་དཔལ་འབྱོར་དར་རྒྱས་ཤིན་ཏུ་ཆེན་པོ་ཕྱིན་ཡོད། ས་སྐྱ་བ་ནས་བཟུང་བོད་ཀྱི་མཁས་དབང་རྣམ་པས་གཞུང་དང་རིག་གནས་གཉིས་མཉམ་དུ་མཁས་པར་སྦྱོང་སྲོལ་བྱུང་ལ། ས་པཎ་ཉིད་ཀྱིས་སྔོན་མིང་ཙམ་ལས་དངོས་སུ་བསྒྱུར་མེད་པ་དང༌། བསྒྱུར་ཀྱང་ཕྱག་ལེན་དུ་བསྟར་མ་ཐུབ་པར་དཔེ་ཐོག་ཏུ་ལུས་པའི་རིག་གནས་ཀྱི་གཞུང་དུ་མ་ངོ་སྤྲོད་དང་ལག་ལེན་དུ་བཏབ་པ་སྟེ། ༵༵སྒྲ་ལ་འཇུག་པ་ཀཀ དང༌། ༵༵མཁས་པ་འཇུག་པ་ཀཀ ༵༵སྡེབ་སྦྱོར་སྣ་ཚོགས་མེ་ཏོག་ཆུན་པོ་ཀཀ སོགས་བརྩམས་ནས་བཤད་ཁྲིད་ཀྱི་ལམ་ཕྱེས། ལེགས་ཉེས་བླང་དོར་གྱི་ཚུལ་ལེགས་བཤད་ཀྱི་ཐོག་མར་གྲགས་སོ།། འགྲོ་མགོན་འཕགས་པས་བསྐུལ་ངོར་ཤོང་སྟོན་རྡོ་རྗེ་རྒྱལ་མཚན་གྱིས་སྔོན་ས་པཎ་གྱི་མཁས་འཇུག་གཞིར་བཟུང་ ༵༵སྙན་ངག་མེ་ལོང་མ་ཀཀ ཆ་ཚང་བོད་ཡིག་ཏུ་བསྒྱུར་ཅིང་སྙན་གཞུང་གི་ཁྲིད་རྒྱུན་སྤེལ། དེ་དུས་ ༵༵རྟོགས་བརྗོད་དཔག་བསམ་འཁྲི་ཤིང་ཀཀ དང༌། ༵༵ཀླུ་ཀུན་ཏུ་དགའ་བའི་ཟློས་གར་ཀཀ ༵༵འཇིག་རྟེན་དབང་ཕྱུག་གི་བསྟོད་པ་བརྒྱ་པ་ཀཀ སོགས་རིག་གནས་སྐོར་མང་པོ་བོད་ལ་བསྒྱུར། བཀའ་བསྟན་ཕྱག་བྲིས་མ་སྤུས་དག་ལ་གྲངས་མང་གིས་བཞེངས་པའི་ཆོས་བརྩིགས་བྲག་རི་མར་འབོད་པ་དེའི་ཕྱིའི་རྩིག་པ་ཞིག་ཀྱང་ནང་གི་ཆོས་རྩིག་མི་ཞིག་ཅེས་གྲགས་པ་དེ་ད་ལྟའང་མཐོང་བ་དོན་དང་ལྡན་དུ་མཆིས་པ་འདི་ལྟར་ཡིན། མདོར་ན་ས་སྐྱ་བས་བོད་ལ་དབང་བསྒྱུར་བའི་རིང་ལ། བོད་ཀྱི་རིག་གནས་ཆེ་བ་ལྔ་སྔར་ལས་དར་རྒྱས་བྱུང་ཞིང་རིག་གནས་ཆུང་བ་ལྔའི་རྣམ་གཞག་ཕལ་མོ་ཆེ་དུས་སྐབས་དེའི་ནང་དུ་གསར་དུ་སྲོལ་གཏོད་ཅིང་དར་སྤེལ་བྱུང་བ་ཡིན། འཇིག་རྟེན་ལུགས་ཀྱི་རྣམ་གཞག་དང༌། མི་རིགས་ཀྱི་རྩོམ་རིག་སྒྱུ་རྩལ་ཐད་ལ་སྔ་ན་མེད་པའི་འཕེལ་རྒྱས་བྱུང་བ་བཅས་སོ།། ས་སྐྱ་བའི་སྲིད་དབང་ཉམས་རྒུད་དུ་གྱུར་བའི་རྒྱུ་རྐྱེན་དང་ཉམས་རྒུད་དུ་འགྲོ་ཚུལ་ནི། དེ་ཡང་ ༵༵ས་སྐྱའི་གདུང་རབས་ཀཀ ལས།  གདན་ས་འདིས་བོད་སྤྱི་ལ་དབང་བསྒྱུར་བ་ནི་བདག་ཉིད་ཆེན་པོ་བཟང་པོ་དཔལ་ཞེས་ཡོངས་སུ་གྲགས་པ་དེའི་ཡན་ཆད་ཡིན་ལ། དེ་ནས་བླ་བྲང་ཁག་བཞིར་གྱེས། ཞེས་པ་ལྟར། ཁོང་གི་སྔ་རྗེས་སུ་བཙུན་མོ་དྲུག་ཁབ་ཏུ་བཞེས་པར་སྲས་སྲོས་བཅུ་ལྷག་འཁྲུངས། རྗེས་སུ་རབ་བྱུང་བསྒྲུབས་ཏེ་རབ་བྱུང་ལྔ་པའི་མེ་རྟ་སྤྱི་ལོ་ ༡༣༠༦ ལོར་ས་སྐྱའི་གདན་སར་ཕེབས་ནས་དགོན་བདག་མཛད། ཤིང་བྱི་སྤྱི་ལོ་ ༡༣༢༤ ལོར་བདག་ཉིད་ཆེན་པོ་བཟང་པོ་དཔལ་སྐུ་གཤེགས། ལོ་དེར་ཁོང་གི་སྲས་རྣམས་ཕན་ཚུན་མ་མཐུན་པར་གོང་མའི་ཏི་ཤྲི་ཀུན་དགའ་བློ་གྲོས་ཀྱིས་གཅུང་པོ་རྣམས་ལ་བླ་བྲང་སོ་སོར་བགོས། རབ་བྱུང་དྲུག་པའི་ས་གླང་སྤྱི་ལོ་ ༡༣༤༩ ལོ་ནས་ས་སྐྱའི་བཞི་ཐོག་བླ་བྲང་དང༌། ལྷ་ཁང་བླ་བྲང༌། རིན་ཆེན་སྒང་བླ་བྲང༌། དུས་མཆོད་བླ་བྲང་བཅས་བླ་བྲང་ཁག་བཞི་པོའི་ནང་ཁུལ་འགལ་བ་སྔར་ལས་ཛ་དྲག་ཏུ་གྱུར་ཏེ། དཔོན་ཆེན་དབང་ཕྱུག་བརྩོན་འགྲུས་ཀྱིས་གཙོ་བོ་བྱས་པའི་ལྷ་ཁང་བླ་བྲང་གཞན་པ་གསུམ་གྱི་ཕྱོགས་ཁག་བཅས་ཁག་གཉིས་སུ་གྱེས་པའི་བར། སྲིད་དབང་འཕྲོག་རེས་ཀྱི་འཐབ་རྩོད་ཚབས་ཆེན་ཞིག་བྱུང་བ་དང་ཆབས་ཅིག་བོད་སྤྱིའི་དབང་བསྒྱུར་ཡང་ཚགས་སུ་མ་ཚུད་པའི་ཁར། ཡོན་གོང་མའི་ནང་ཁུལ་ཡང་ཉམས་རུལ་དུ་གྱུར་བས། ས་གནས་ཁག་གི་བདེ་འཇགས་ལ་མི་ལྟ་བར་རང་གི་དགའ་བདེའི་འཚོ་བ་ལོངས་སུ་སྤྱོད་པ་ཁོ་ནས་དུས་འདའ་བའི་གནས་སུ་སླེབས། ཡོན་རྒྱལ་རབས་ཀྱིས་རྒྱབ་སྐྱོར་བྱས་ནའང་ས་སྐྱ་བའི་ནང་ཁུལ་དུ་འཐབ་འཁྲུག་དང་གསོད་རེས་སོགས་ཀྱིས་སྤྱི་ཚོགས་ལ་གཡོ་འགུལ་བྱུང་བ་དང༌། ས་སྐྱ་ལ་དམག་དྲངས་ཏེ་ས་སྐྱ་བ་ཕམ་པར་བཅུག་སྟེ། དཔོན་ཆེན་དབང་ཕྱུག་བརྩོན་འགྲུས་གསོན་པོར་བཟུང་བ་བཅས་སྡེ་གཟར་མང་པོ་བྱུང་བ་བརྒྱུད། རབ་བྱུང་དྲུག་པའི་ཤིང་རྟ་སྤྱི་ལོ་ ༡༣༥༤ ལོར་བཀའ་བརྒྱུད་ཕག་མོ་གྲུ་པས་ས་སྐྱའི་དབང་ཆ་ཡོངས་སུ་འཕྲོག་ནས་ས་སྐྱ་བས་བོད་ལ་དབང་བསྒྱུར་བྱེད་པའི་མཇུག་བསྒྲིལ་བ་ནི་དཔྱིད་ཀྱི་རྒྱལ་མོའི་གླུ་དབྱངས་ལྟར་རོ།།"
    },
    {
        "question": "ས་སྐྱ་དང་འབྲི་གུང་གཉིས་བར་འགལ་བ་བྱུང་ཚུལ་དང༌། ས་འབྲི་འཁྲུག་སྟེ་འབྲི་གུང་གླིང་ལོག་ཅེས་པ་བྱུང་ཚུལ་ཇི་ལྟར་ཡིན་ནམ།",
        "answer": "སྤྱིར་འབྲི་གུང་གླིང་ལོག་ཅེས་པའི་དོན་རྐྱེན་འདི་ནི་ས་སྐྱ་བས་བོད་སྤྱི་ལ་དབང་བསྒྱུར་བའི་རིང་བྱུང་བའི་འཁྲུག་ལོང་ཆེ་ཤོས་ཤིག་ཡིན་པ་མ་ཟད། ལོ་རྒྱུས་ཐོག་ཅུང་གྲགས་ཆེ་བའི་དུས་ཟིང་ཞིག་ཀྱང་ཡིན། དེ་ཡང་འབྲི་གུང་གླིང་ལོག་གི་བྱུང་རྐྱེན་དང་པོ་ནི། ༵༵དེབ་དམར་ཀཀ ལས།  འབྲི་གུང་དཔོན་པོ་རིན་པོ་ཆེ་བསོད་ནམས་གྲགས་པ་གཤེགས་པའི་དུས་སུ། གངས་ཏི་སིར་འགྲོ་བའི་འབྲི་གུང་པའི་རི་པ་ཚན་གཅིག་ས་སྐྱར་ཕྱིན། ཆོས་རྗེ་ས་པཎ་གྱིས། རིན་པོ་ཆེ་འོག་མིན་དུ་གཤེགས་སམ། གཤེགས་ལྟས་ཅི་བྱུང་གསུངས་པས། རི་པ་གཅིག་ན་རེ། འོག་མིན་ཅི་ཡིན་སྟེང་དུ་གཤེགས་མོད། རིང་བསྲེལ་གྱི་ཆར་བབས། ཕྱག་རྒྱ་ཆེན་པོའི་གསེར་སྐུ་ཁྲུ་གང་བྱོན། ཟེར་བས་ཆོས་རྗེས་ཅང་མ་གསུངས། སང་ཉིན་ཆོས་གྲྭར། ངས་ཁྱེད་ཚོ་ལ་མཁས་དྲག་གི་དྲིན་མེད་དེ། ཁ་སང་གི་ཁ་འཆལ་དེ་འདྲ་ཁ་ནས་མ་འོངས་ཙམ་འདི་ངའི་དྲིན་ཡིན་གསུངས། དེ་ཐེལ་པས་ཐོས་པས་ཐུགས་ལ་མ་འཐད། དཔོན་རྡོ་རྗེ་དཔལ་གཙང་གི་དཔོན་བྱེད་དུས། དེའི་ཞེ་ནད་དུ། རྗེ་ས་པཎ་གྱི་ཆོས་གྲྭ་ལ་རྟ་རྒྱུགས། ཟངས་མོ་ཆེ་ལ་རྟ་ཆུ་བླུད། སྤྱིལ་བུ་བཤིག་ནས་བརྒྱ་སྲང་བཅོས། དེ་ལྟ་བུ་ལ་ས་སྐྱ་པ་རྣམས་ཐུགས་ལ་མ་དན། ཕྱིས་འཕགས་པ་རིན་པོ་ཆེ་ཐུགས་ཤིན་ཏུ་བཟང་ཞིང༌། ཐམས་ཅད་ལ་ཕན་བདེ་འབའ་ཞིག་དགོངས་པས་བྱེད་ཐབས་མ་བྱུང་ཡང༌། སྐུ་གཤེགས་རྗེས་སུ་དེ་འཕྲལ་ནས་འབྲི་གུང་གི་རྩོད་གཞི་བྱུང་ཞེས་དང༌། ༵༵སྲིད་དོན་རྒྱལ་རབས་ཀཀ ལས། རྐྱེན་གཞན་པ་གཅིག་ནི་འབྲི་གུང་རིན་པོ་ཆེ་གྲགས་ཡེས་བླ་མ་འཕགས་པ་ལས་རྒྱུད་དང་གདམས་ངག་ཞུས། བླ་མ་ཤར་པ་ཡེ་རིན་པ་ལ་ཁོ་རང་གི་དཔོན་པོ་གནག་ཚ་བྲག་སླེབ་བ་ཕུལ། དེ་ལ་ས་སྐྱ་པས་གདན་ས་བསྐོ་རྩིས་མཛད་པས་གཅུང་རྒྱ་བོས་བསྐྱངས། དེ་རྟིང་རིན་པོ་གྲགས་ཡེ་གྲོངས་ནས། རིན་པོ་ཆེ་གཅུང་རྒྱ་བོ་གྲགས་པ་རིན་ཆེན་གྱིས་གདན་ས་མཛད། ས་སྐྱ་པས་བྲག་སླེ་བའི་ཁ་མཆུ་རྩོད་རྩིས་བྱས་པས་གཅུང་རྒྱའི་རྟིང་འབྲི་གུང་པས་མནན། ས་འབྲི་འཁྲུག་པའི་འགོ་ཚུགས་ཞེས་གསལ་བ་ལྟར་དང༌། འདིའི་ནང་དོན་གཙོ་བོ་ནི། ༵༵རྒྱལ་རབས་དྲིས་ལན་བརྒྱ་པ་ཀཀ  ལས། འགྲོ་མགོན་འཕགས་པའི་གཅུང་ཕྱག་ནའི་སྲས་དྷ་རྨ་པཱ་ལ་རཀྵི་ཏས་སྲིད་མཛད་པའི་རིང་དུ། འབྲི་གུང་བའི་གདན་སའི་ཁྲིར་སྣ་ཚ་གྲགས་སླེ་བ་འཇོག་རྩིས་མཛད་པར་འབྲི་གུང་པ་རྒྱ་བོ་གྲགས་རིན་ཆེན་གྱིས་མ་འདོད་ནས་གྲགས་སླེ་བ་བཀྲོངས། གྲགས་རིན་གྱི་རྒྱབ་གཉེར་དུ་འབྲི་གུང་པ་ཡོངས་རྫོགས་ལངས་པར་བརྟེན་ས་འབྲི་འཁྲུག་པའི་འགོ་ཚུགས། དེའི་དབང་གིས་འབྲི་གུང་པ་ཀུན་རྡོར་རིན་ཆེན་གྱིས་རབ་བྱུང་ལྔ་པའི་ཤིང་བྱ་ ༡༢༨༥ ལོ་སྟོད་ཧོར་གྱི་རྒྱལ་པོ་ཧུ་ལའི་ཧཱའི་སོག་དམག་ཁྲི་དགུ་ལྷག་ཙམ་བོད་དུ་འཁྲིད་ཡོང་སྟེ་ས་སྐྱར་དྲངས། དེ་ལ་ལྕགས་སྟག ༡༢༩༠ ལོར་སླེབས་སྐབས་ས་སྐྱའི་དཔོན་ཆེན་ཨང་ལེན་གྱིས་ཧུ་པི་ལི་སེ་ཆེན་ཧན་གྱི་བུ་ཐི་མུ་བྷོ་ཁས་ཀྱི་དམག་དཔུང་བོད་དུ་ཁྲིད་ཡོང་སྟེ་གཙང་དམག་དང་མཉམ་དུ་འབྲི་གུང་ལ་དམག་དྲངས་ནས་འབྲི་གུང་མཐིལ་གྱི་ལྷ་ཁང་ཆེན་མོ་མེར་བསྲེགས། མི་ཆིག་ཁྲི་ལྷག་བསད། འབྲི་གུང་པའི་ཁོངས་སུ་གཏོགས་པའི་དྭགས་པོ་དང༌། ཀོང་པོ༑ ཨེ། གཉལ། ལྷོ་ཁ། བྲག་དཀར། ཡར་རྒྱབ། མོན་བཅས་ས་སྐྱ་བས་བླངས་པ་སོགས་འབྲི་གུང་པ་ལ་ཕམ་ཉེས་ཚབས་ཆེན་བྱུང་བ་དེ་ལ་བོད་ཀྱི་ལོ་རྒྱུས་ཐོག་འབྲི་གུང་གླིང་ལོག་ཅེས་གྲགས་སོ།།   །།  གོང་མ་རྣམ་ལྔ་འཇམ་དབྱངས་བདུན་བརྒྱུད་དང༌། ། དཔོན་ཆེན་ཉི་ཤུ་ཁྲི་རབས་རིམ་བྱོན་དང༌། ། ཏྲཱི་ཤྲི་རྣམས་དང་དཔལ་ལྡན་ས་སྐྱ་པའི། ། གདུང་རབས་རྣམས་ཀྱི་ལོ་རྒྱུས་མདོར་བསྡུས་སོ། །        "
    },
    {
        "question": "བཙན་པོ་གླང་དར་གྱི་སྲས་འོད་སྲུངས་དང༌། མངའ་བདག་ཡུམ་བརྟན་གཉིས་ཀྱི་ལོ་རྒྱུས་དང༌། ཡུམ་བརྟན་གྱི་རྒྱུད་པ་ཇི་ལྟར་ཡིན་ནམ།",
        "answer": "མངའ་བདག་འོད་སྲུངས་ནི་བཙན་པོ་ཁྲི་དར་མ་འུ་དུམ་བཙན་ནམ་གླང་དར་བཀྲོངས་ཏེ་ཟླ་ཤས་སོང་རྗེས་ཆུ་ཁྱི་སྤྱི་ལོ་ ༨༤༢ ལོར་འཁྲུངས། བཙུན་མོ་ཆུང་བ་ཚེ་སྤོང་བཟའ་ལ་སྲས་གཅིག་བྱུང་བ་བཙུན་མོ་ཆེན་མ་སྣ་ནམ་བཟས་ཕྲག་དོག་གིས་གསོད་དམ་འཕྲོག་པར་དོགས་ནས་ཉིན་མོ་མིས་བསྐོར་ཞིང་མཚན་མོ་འོད་དང་མ་བྲལ་བར་བསྲུངས་བས་མཚན་གནམ་ལྡེ་འོད་སྲུངས་ཞེས་ཐོགས། གནམ་ལྡེ་འོད་སྲུངས་སྐུ་ནར་མ་སོན་ཡང་རྒྱལ་སྲིད་ལ་དབང་བསྐུར་ཞིང༌། བློན་པོ་དགུ་ཁྲི་ཐོག་སྒྲ་དང༌། རྔོག་དཔལ་གསུམ་སྒྲ་ཆེ། རྔོག་རྒྱལ་ཏོ་རེ་རྒྱལ་རྣམས་ཀྱིས་མཛད་ཅིང་ཆོས་ལ་དཀར་བའི་བློན་པོ་རྣམས་ཀྱིས་བསྐུལ་ནས་རྒྱལ་པོ་འདིས་ཡབ་ཀྱིས་བསྟན་པ་བསྣུབས་པའི་བྱ་ངན་དེ་ཉིད་མཚམས་འཇོག་ཐུབ་ཅིང༌། རྟེན་གྱི་སྤྱན་སྔར་སྐྱབས་འགྲོ་ཁས་བླངས་ནས་དཀོན་མཆོག་ལ་མཆོད་པ་བྱས། ཇོ་བོ་རྣམ་གཉིས་དང་བྱམས་མགོན་ས་འོག་ནས་བཏོན་ཏེ་རང་རང་གི་ཁྲི་ལ་བཞུགས་སུ་གསོལ་ནས་མཆོད་རྒྱུན་བཙུགས། ལྷ་ཁང་ཞིག་པ་རྣམས་སླར་གསོས། འོད་སྲུངས་ཀྱིས་ཅོག་རོ་བཟའ་རྒྱལ་མོ་ཁབ་ཏུ་བཞེས་པར་སྲས་དཔལ་འཁོར་བཙན་སྐུ་འཁྲུངས། མཐར་མངའ་བདག་འོད་སྲུངས་དགུང་ལོ་རེ་གསུམ་བོད་ཤིང་གླང་ ༼སྤྱི་ལོ་༩༠༥། ༩༦༥ བཞེད་ཚུལ་མི་གཅིག༽ ལོར་སྐུ་གཤེགས། འོད་སྲུངས་ཀྱི་བང་སོ་ནི། འོད་སྲུངས་གྲལ་ནི་འཕྲུལ་རྒྱལ་རྒྱབ་ན་ཡོད། །མིང་ནི་སྐྱེས་བུ་ལྷ་བསྟེན་བྱ་བ་ལགས། །ཞེས་པ་ལྟར་དེ་ནི་བཙན་པོའི་བང་སོ་མཐའ་མ་དེ་ཡིན་ཞིང༌། དེ་ནས་བཟུང་བཙན་པོའི་བང་སོ་བརྩིགས་པའི་སྲོལ་ནུབ་པར་གྲགས། ཁྲི་ལྡེ་ཡུམ་བརྟན་ནི་ཡབ་འདས་པའི་རྗེས་སུ་ཆུ་ཁྱི་སྤྱི་ལོ་ ༤༨༢ ལོར་གཅེན་པོ་མངའ་བདག་འོད་སྲུངས་འཁྲུངས་རྗེས་སུ་སྐུ་བལྟམས་ཤིང༌། དེ་ཡང་དེའི་ཚེ་ཆེན་མ་སྣ་ནམ་བཟས་ཀྱང་བྱིས་པ་མལ་འབྱར་ཞིག་བཙལ་ཏེ་ང་ལའང་རིགས་སྲས་འདི་མདངས་སྐྱེས་སོ་ཞེས་བློན་པོ་རྣམས་ལ་བསྟན་པས་བློན་པོ་རྣམས་ཀྱིས་མདངས་སྐྱེས་པའི་བྱིས་པ་ལ་སོ་གདའ། འོན་ཀྱང་ཡུམ་བཙུན་མོ་དབང་ཆེ་བས་སྨྲ་མ་ནུས་ཏེ། ཡུམ་གྱིས་ཇི་ལྟར་གསུངས་པ་བཞིན་བཀའ་བརྟན་དུ་ཆུགས་ཟེར་བས་མིང་ཡང་མངའ་བདག་ཡུམ་བརྟན་དུ་ཐོགས། བཙན་པོ་འདིས་སྤ་ཚབ་བཟའ་བཀྲ་ཤིས་མཚོ་ཁབ་ཏུ་བཞེས་པས་སྲས་ཁྲི་ལྡེ་ཉི་མ་མགོན་གཉེན་སྐུ་འཁྲུངས་ཤིང༌། མཐར་ཆུ་ཡོས་སྤྱི་ལོ་ ༨༨༢ ལོར་གཤེགས་སོ།། ཁྲི་ལྡེ་མགོན་གཉེན་ལ་སྲས་ཁྲི་ལྡེ་རིག་པ་མགོན་དང༌། ཉི་མ་མགོན་གཉིས་འཁྲུངས་ཤིང༌། ཁྲི་ལྡེ་རིག་པ་མགོན་གྱི་རྒྱུད་པ་ནི། ༵༵བོད་ཀྱི་ལོ་རྒྱུས་སྤྱི་དོན་པདྨ་རཱ་གའི་ལྡེ་མིག་ཀཀ ལས། རིག་པ་མགོན་ལ་སྲས་ལྡེ་བོ་དང༌། རྡོ་རྗེ་འབར་གཉིས་འཁྲུངས། ལྡེ་བོ་ལ་སྲས་ལྷ་བུག་ཅན་དང༌། ཐང་བྲག་པ་གཉིས་འཁྲུངས། རྡོ་རྗེ་འབར་གྱི་སྲས་ཁྲི་དབང་ཕྱུག་བཙན། ཁྲི་དབང་ཕྱུག་བཙན་ལ་སྲས་ཚ་ན་ཡེ་ཤེས་རྒྱལ་མཚན་འཁྲུངས། ཚ་ན་ལ་སྲས་མངའ་བདག་ཁྲི་པ་འཁྲུངས། འདི་ཡབ་སྲས་གཉིས་ཀྱིས་བསམ་ཡས་ཀྱི་ཞབས་ཏོག་མཛད། དེའི་དུས་སུ་དབུས་གཙང་གི་མི་བཅུས་མདོ་ཁམས་ནས་སྡོམ་རྒྱུན་བཞེས་ནས་བྱོན་ནོ།། ཁྲི་པ་ལ་སྲས་ཨ་ཙ་ར་དང༌། དགེ་སློང༌། བླ་མ་བོ་དྷི་རཱ་ཛ་གསུམ་འཁྲུངས། ཨ་ཙ་རའི་རྒྱུད་ཕྲེང་པོ་པ་དང༌། ལྕང་རྒྱབ་པ། གླག་པ་ལམ་པ། འབྲོང་པ། སྙེ་ཐང་པ། ལུམ་པ་བཙད་པོ་བཅས་སུ་གྲགས། དགེ་སློང་གི་རྒྱུད་པ་སྤེལ་བཞི་པ། བོ་དྷི་རཱ་ཛའི་རྒྱུད་པ་ཉགས་ལམ་པ། འབྲི་གུང་པ། འོན། དོ། ཆབ་ཐང༌། བསམ་ཡས་བཙད་པོ་སོགས་མང་དུ་འཕེལ། ཉི་མ་མགོན་ལ་སྲས་ཉི་འོད་དཔལ་མགོན་འཁྲུངས། དེའི་རྒྱུད་པ་ཀླུང་ཤོད་འཕན་ཡུལ་མདོ་སྟོད་ན་ཤིན་ཏུ་མང་ཞེས་གསུངས་པ་ལྟར་རོ།།"
    },
    {
        "question": "འོད་སྲུངས་དང་ཡུམ་བརྟན་སྲིད་ལ་མ་འཆམ་པར་དབུ་རུ་དང་གཡོ་རུ་གཉིས་སུ་གྱེས་ཏེ་བོད་སིལ་བུར་འཐོར་ཚུལ་ཇི་ལྟར་ཡིན།",
        "answer": "བཙན་པོའི་མཐའ་མ་གླང་དར་བཀྲོངས་རྗེས་སྲས་འོད་སྲུངས་དང་ཡུམ་བརྟན་གཉིས་སྲིད་ལ་མ་འཆམས་པར་བོད་ས་གླང་སྤྱི་ལོ་ ༨༦༩ ལོར་བོད་ཁམས་ཡོངས་སུ་གཞི་རྒྱ་ཆེ་བའི་འབངས་གྱེན་ལོག་བྱུང་བ་སྟེ། དེ་ཡང༌། ༵༵མཁས་པའི་དགའ་སྟོན་ཀཀ ལས། དང་པོ་དབས་ཁོ་བཞེར་ལེགས་བཙན་གྱིས་ལག་དཔོན་བྱས་ཏེ་མདོ་ཁམས་སུ་ཁེང་ལོག་བྱས། དེ་ནས་དབུ་རུར་འབྲོ་སྦས་འཁྲུགས་པ་ལ་བརྟེན་ནས་དབས་ལོ་ཕོ་ལོ་ཆུང་གིས་ལག་དཔོན་བྱས་ཏེ་ཁེང་ལོག དེ་ནས་གཡོ་རུར་ཞང་རྗེ་གསས་སྣེ་བཙན་གྱིས་དབོན་གཡུ་སྣེ་བསད། འབངས་ལ་རི་མགུལ་དུ་ཡུར་བ་ལས་སུ་བཅུག་པས། རི་འགུལ་ལས་མི་མགུལ་གཅོད་པ་སླ། ཞེས་སྨྲས་ཏེ་མཆིམས་ཀོང་མི་དྲུག་གིས་ལག་དཔོན་བྱས་ཏེ་ཁེང་ལོག་ཞེས་གསུངས་པ་དང༌། ལྷག་པར་དུ་བོད་མེ་བྱ་སྤྱི་ལོ་ ༨༧༧ ལོར་འབངས་གྱེན་ལོག་ཤུགས་ཆེན་ལངས་ཏེ་བཙན་པོའི་བང་སོ་མང་ཆེ་བ་བཤིགས་པ་སོགས་བོད་སིལ་བུར་འཐོར་བས་ལོ་རྒྱུས་དེབ་ཐེར་མང་ཆེ་བའི་ནང་གླང་དར་ཕ་བུ་གསུམ་ལ་བསོད་ནམས་ཟད་པའི་རྒྱལ་པོ་གསུམ་ཤེས་གྲགས་སོ།། ༵༵སྲིད་དོན་རྒྱལ་རབས་ཀཀ ལས། སྲས་གཉིས་པོ་མངའ་རིས་ལ་མ་མཆམས་པར་རྩོད་དེ་འོད་སྲུང་གི་རྒྱུད་པས་སྟོད་དང༌། མངའ་རིས་ཕྱོགས་སུ་དབང་བསྒྱུར་ཞིང༌། ཡུམ་བརྟན་གྱི་རྒྱུད་པས་དབུས་ཕྱོགས་སུ་དབང་བསྒྱུར། འབངས་གྱེན་ལོག་ཅེས་འབངས་རྣམས་རྗེ་ལ་མ་གུས་པས་བང་སོ་བཤིག་པ་སོགས་བྱས་པའི་རྐྱེན་ལས་རྒྱལ་སྲིད་སིལ་བུར་གྱུར་ཏེ་བོད་སྤྱི་ལ་དབང་བའི་རྒྱལ་པོ་མེད་པར་ལུང་པ་རེ་ལ་སྡེ་དཔོན་རེ་དང༌། སྡེ་དཔོན་རེ་རེས་རྫོང་བཙན་པོ་རེ་བརྩིགས་ཏེ་མངའ་འབངས་ཉུང་ཟད་རེ་ལ་དབང་བྱས་ཞེས་པ་ལྟར་འོད་སྲུངས་དང་ཡུམ་བརྟན་གཉིས་སྲིད་ལ་མ་མཆམས་པར་ཕྱོགས་སུ་གྱེས་ཏེ་དམག་འཁྲུག་ལོ་བཅུ་ལྷག་ལ་བྱས་མཐར། མཐར་འོད་སྲུངས་གི་ཕྱོགས་ཕམ་ནས་སྟོད་མངའ་རིས་སུ་བྲོས་ཏེ་གཡོ་རུ་བཟུང་བ་དང༌། ཡུམ་བརྟན་གྱིས་དབུ་རུ་བཟུང་སྟེ་དབུ་གཡོ་གཉིས་སུ་གྱེས་པ་དང༌། མདོ་ཁམས་སོགས་ཡུལ་གྲུ་གསུམ་ནས་སྔ་གཞུག་ཏུ་འབངས་གྱེན་ལོག་བྱུང་སྟབས། ས་གནས་སོ་སོའི་སྔོན་གྱི་མི་དྲག་དཔོན་རིག་ཚོས་ས་གནས་བཅད་བཟུང་བྱས་པ་དང༌། འོས་ལངས་འགོ་དཔོན་ཚོས་ཡུལ་ལུང་བཙན་བཟུང་བྱས་པ་སོགས་ཀྱི་རྣམ་པ་ཆེན་པོ་གསུམ་བྱུང་བའི་དུས་ཡུན་རིང་པོ་ཞིག་འདས་རྗེས་འགྲོ་མགོན་ཆོས་རྒྱལ་འཕགས་པ་བོད་ཡོངས་ཀྱི་སྲིད་ཀྱི་བྱེད་པོར་བསྐོས་པ་ནས་དཔལ་ལྡན་ས་སྐྱ་བས་བོད་ཆོལ་ཁ་གསུམ་ལ་དབང་བསྒྱུར་བའི་བར་བོད་བཙན་པོའི་རྒྱལ་རྒྱུད་ནི་ཕྲེང་ཐག་ཆད་པ་བཞིན་དུ་གྱུར་ནས་རྒྱལ་ཕྲན་སིལ་མའམ་ས་གནས་བཅད་བཟུང་གི་རྣམ་པ་སྟེ། གཙང་སྟོད་ཀྱི་འབྲོ་དང་ཅོག་རོའི་རྗེ་དཔོན་གྱི་ཚན་པ་དང༌། སྙེ་མོའི་མྱང་དང་སྣང་གི་རྗེ་དཔོན་གྱི་ཚན་པ། མདོ་སྨད་ཙོང་ཁའི་ཡུལ་ཆེན་དབང་དུ་བཟུང་བའི་རྒྱས་སྲས་ཁྲི་ལྡེའི་གདུང་རྒྱུད་ཀྱི་ཚན་པ་དང༌། དཔའ་རིས་བོད་ལུང་དྲུག་སོགས་མང་དུ་བྱུང་ངོ༌།། དེ་ལྟར་བོད་ཀྱི་རྒྱལ་རབས་སིལ་བུར་འཐོར་རྗེས་སྐྱིད་ཤོད་མངའ་བདག་ཁྲི་ལྡེ་ཡུམ་བརྟན་དང༌། ཡར་ལུང་ཇོ་བོ་བཀྲ་ཤིས་བརྩེགས་པ་དཔལ། མངའ་རིས་མངའ་བདག་སྐྱིད་ལྡེ་ཉི་མ་མགོན། ཡ་རྩེ་རྒྱལ་པོ་བཙན་ཕྱུག་ལྡེ་བཅས་མངའ་བདག་དང༌། འོད་སྲུང་གི་སྲས་མངའ་བདག་དཔལ་འཁོར་བཙན་དང་བཙུན་མོ་ཆུན་མའི་སྲས་ཁྲི་བཀྲ་ཤིས་བརྩེགས་པ་དཔལ་དང་ཡུམ་ཅོག་རོ་བཟའ་མགོན་དཔལ་ལ་སྲས་དཔལ་ལྡེ་དང༌། འོད་ལྡེ། སྐྱིད་ལྡེ་བཅས་སྨད་ཀྱི་ལྡེ་གསུམ་རིམ་པར་འཁྲུངས། ཆུ་ཕོ་འབྲུག་ལོར་ཡབ་མཆེད་སོ་སོར་གྱེས་ནས་ལྡེ་གསུམ་པོ་གྲོམ་པ་ལྷ་རྩེར་གདན་ཕབ་སྟེ་གཙང་ཕྱོགས་ལ་མངའ་མཛད་པས་སྨད་ཀྱི་ལྡེ་གསུམ་དུ་གྲགས་སོ།།"
    },
    {
        "question": "གླང་དར་གྱིས་བསྟན་པ་བསྣུབས་རྗེས་སླར་ཡང་བསྟན་པའི་མེ་རོ་སྟོད་སྨད་གཉིས་ནས་གསོས་པའི་ཚུལ་རྣམས་ཇི་ལྟར་ཡིན་ནམ།",
        "answer": "བསྟན་པའི་མེ་རོ་སྨད་ནས་གསོས་ཚུལ་ནི་བོད་ཤིང་སྟག་སྤྱི་ལོ་ ༨༩༤ ལོར་ཐོག་མར་མདོ་སྨད་ཀྱི་ཡུལ་ནས་བསྟན་པའི་མེ་རོ་བསླངས་པ་ལས་བསྟན་པ་ཕྱི་དར་འགོ་ཚུགས་ཏེ། བོད་ཀྱི་མཁས་པ་མི་གསུམ་སྟེ་གཡོ་དགེ་བའི་འབྱུང་གནས་དང༌། གཙང་རབ་གསལ། དམར་ཤཱཀྱ་མུ་ནེ་གསུམ་གྱིས་ཁྲི་དར་མས་དམ་ཆོས་བསྣུབས་དུས་འདུལ་བའི་གླེགས་བམ་དྲེལ་ཁལ་ཅིག་བསྣམས་ནས་མདོ་སྨད་རྨ་ལུང་རྡོ་རྗེ་བྲག་ཏན་ཏིག་ཏུ་བྱོན་ནོ།། བོད་ཤིང་སྟག་སྤྱི་ལོ་ ༨༩༤ ལོར་བླ་ཆེན་དགོངས་པ་རབ་གསལ་ཁོང་གསུམ་དང་མཇལ་ཏེ་རབ་བྱུང་བསྙེན་རྫོགས་ཆིག་རྫོགས་གནང༌། ཕྱིས་སུ་མཁན་སློབ་ཀྱི་སྡོམ་རྒྱུན་མ་ཆད་པའི་གཏམ་ཕྱོགས་མཚམས་སུ་ཁྱབ་སྟབས་དབུས་གཙང་གི་མཁས་པ་མི་བཅུར་གྲགས་པ། དབུས་ཀྱི་གླག་པ་ལམ་པ་ཀླུ་མེས་ཚུལ་ཁྲིམས་ཤེས་རབ་དང༌། གཉལ་པ་འབྲིང་ཡེ་ཤེས་ཡོན་ཏན། རྦ་ཚུལ་ཁྲིམས་བློ་གྲོས། རག་ཤི་ཚུལ་ཁྲིམས་འབྱུང་གནས། སུམ་པ་ཡེ་ཤེས་བློ་གྲོས་བཅས་ལྔ་དང༌། གཙང་གི་མགུར་མོ་རབ་ཁ་བ་ལོ་སྟོན་རྡོ་རྗེ་དབང་ཕྱུག ཤབ་སྒོ་ལྔའི་ཚོང་བཙུན་ཤེས་རབ་སེངྒེ། བོ་དོང་བ་ཨུ་བ་དེ་དཀར་བ་སྟེ་གསུམ་དང༌། མངའ་རིས་པ་འོ་བརྒྱད་སྤུན་གཉིས་ཏེ་བཅུ་པོ་རྣམས་མདོ་སྨད་དུ་བྱོན་ནས་སྡོམ་རྒྱུན་བླངས་ཏེ་དབུས་གཙང་དུ་སླེབས་རྗེས། བསམ་ཡས་ཀྱི་བཙད་པོ་ཚ་ན་ཡེ་ཤེས་རྒྱལ་མཚན་གྱི་སྲས་བཙད་པོ་ཁྲི་པས་བདག་རྐྱེན་མཛད་དེ། ཀླུ་མེས་ལ་སོགས་པས་དབུས་གཙང་ཁུལ་དུ་ལྷ་ཁང་བསམ་གྱིས་མི་ཁྱབ་པ་བརྩིགས་ཤིང༌། དགེ་འདུན་གྱི་སྡེ་བཙུགས་ནས་སངས་རྒྱས་ཀྱི་བསྟན་པ་སླར་དར་བར་མཛད་ཅིང༌། བསྟན་པའི་སྲོག་རྩ་ལེགས་པར་བཟུང་སྟེ་མེ་རོ་བསླངས་ནས་བོད་དུ་མུན་པའི་གླིང་དུ་སྒྲོན་མེ་འབར་བར་མཛད་པས་བསྟན་པའི་མེ་རོ་སྨད་ནས་གསོས་ཞེས་གྲགས་སོ།། བསྟན་པའི་མེ་རོ་སྟོད་མངའ་རིས་ནས་གསོས་ཚུལ་ནི། དེ་ཡང་རྗེ་དཔལ་འཁོར་བཙན་གྱི་ཆེན་མའི་སྲས་སྐྱིད་ལྡེ་ཉི་མ་མགོན་གྱིས་མངའ་རིས་ཀྱི་རྒྱལ་པོ་མཛད་པ་དང་སྤུ་ཧྲེང་ལ་དབང་བསྒྱུར་སྐབས། ཁོང་ལ་སྲས་གསུམ་འཁྲུངས་པའི་ཆེ་བ་དཔལ་གྱི་མགོན་གྱི་མང་ཡུལ་བཟུང༌། བར་པ་བཀྲ་ཤིས་མགོན་གྱིས་སྤུ་ཧྲེང་བཟུང༌། ཆུང་བ་ལྡེ་བཙུན་མགོན་གྱིས་ཞང་ཞུང་བཟུང་བས་འདི་གསུམ་ལ་སྟོད་ཀྱི་མགོན་གསུམ་ཞེས་གྲགས་ཤིང༌། ལྡེ་བཙུན་མགོན་ལ་སྲས་འཁོར་རེ་དང་སྲོང་ངེ་གཉིས་འཁྲུངས། སྲོང་ངེས་སྐུ་ཚེ་སྟོད་ལ་བཙུན་མོ་ཁབ་ཏུ་བཞེས། སྐུ་ཚེ་སྨད་ལ་རབ་ཏུ་བྱུང་ནས་མཚན་ལ་ལྷ་བླ་མ་ཡེ་ཤེས་འོད་དུ་གསོལ། མཐོ་ལྡིང་དཔལ་གྱི་ལྷ་ཁང་བཞེངས་གནང་མཛད། ༵༵རྒྱལ་རབས་གསལ་བའི་མེ་ལོང་ཀཀ ལས། ཁོང་གིས་ལོ་ཙཱ་བ་རིན་ཆེན་བཟང་པོ་དང༌། རྔོག་ལེགས་པའི་ཤེས་རབ་སོགས་བློ་རྣོ་བ་ཉི་ཤུ་རྩ་གཅིག་རྒྱ་གར་དུ་ཆོས་སློབ་པར་མངགས། པཌཎི་ཏ་ཤྲདྡྷ་ཀ་ར་སོགས་སྤྱན་དྲངས་ཏེ་མཚན་ཉིད་ཐེག་པ་དང༌། རྒྱུད་སྡེ་བཞི་པོ་བསྒྱུར་ཅིང་གཏན་ལ་ཕབ། འདུལ་བ་སྟོད་ལུགས་དར་བར་མཛད། གཅེན་པོ་འཁོར་རེས་འཁོར་ཆགས་དགོན་ལྷ་ཁང་དང༌། དེའི་རྟེན་གཙོ་དབུས་མ་ཇོ་བོའི་དངུལ་སྐུ་དེ་ཉིད་བཞེངས། དེའི་སྲས་ལྷ་ལྡེ་པོས་པཌཎི་ཏ་སུ་བྷ་ཤིད་དང༌། པཌཎི་ཏ་རྨེ་རུ་སྤྱན་དྲངས། ལྷ་ལྡེ་པོ་ལ་སྲས་གསུམ་འཁྲུངས་པའི་ཆེ་བ་ཞི་བ་འོད་དང༌། འབྲིང་བ་ལྷ་བླ་མ་བྱང་ཆུབ་འོད། ཆུང་བ་འོད་ལྡེ་བཅས་འདི་གསུམ་གྱི་དུས་སུ་ལྷ་བླ་མ་ཡེ་ཤེས་འོད་ཀྱིས་བསྟན་པ་ལ་དགོངས་ནས་ལུས་སྲོག་བློས་བཏང་མཛད་དེ་ཇོ་བོ་རྗེ་དཔལ་ལྡན་ཨ་ཏི་ཤ་གདན་འདྲེན་གྱི་སླད་དུ་ལུས་སྲོག་ལ་ལྟོས་མེད་སྐུ་ངལ་ཚད་མེད་སྐྱོན་གནང་མཛད་པ་སོགས་བསྟན་པའི་མེ་རོ་སྟོད་མངའ་རིས་ནས་གསོས་པར་མཛད་དོ།།"
    },
    {
        "question": "༤༩ ༽ དྲི་བ། ལ་དྭགས་རྒྱལ་བརྒྱུད་དང༌། གུང་ཐང་རྒྱལ་བརྒྱུད་སོགས་བྱུང་ཚུལ་དང༌། གུ་གེའི་རྒྱལ་རབས་རིམ་བྱོན་བཅས་ཇི་ལྟར་ཡིན་ནམ།",
        "answer": "དེ་ཡང༌། གླང་དར་མ་བཀྲོངས་རྗེས་སྲས་འོད་སྲུངས་དང་ཡུམ་བརྟན་གཉིས་ལོ་མང་རིང་སྲིད་དབང་འཕྲོགས་རེས་ཀྱི་དམག་འཁྲུག་བྱས་ཤིང༌། དེ་ནས་ས་གླང་སྤྱི་ལོ་ ༨༦༩ ལོར་བོད་ཁམས་ཡོངས་སུ་གཞི་རྒྱ་ཆེ་བའི་འབངས་གྱེན་ལོག་བྱུང་མཐར་མངའ་བདག་དཔལ་འཁོར་བཙན་རང་ལོ་སོ་གཅིག་པ་ཤིང་ཡོས་སྤྱི་ལོ་ ༨༩༥ ལོར་འབངས་གྱེན་ལོག་གིས་རྒྱལ་རྩེར་བཀྲོངས། སྲས་ཆེ་བ་སྐྱིད་སྡེ་ཉི་མ་མགོན་མངའ་རིས་དང་སྲས་ཆུང་བ་ཁྲི་བཀྲ་ཤིས་བརྩེགས་པ་དཔལ་ལ་སྟོད་དུ་བྲོས། སྐྱིད་ལྡེ་ཉི་མ་མགོན་གྱིས་མངའ་རིས་སྐོར་གསུམ་དུ་དབང་བསྒྱུར། དེ་ལ་སྲས་དཔལ་གྱི་མགོན་དང༌། བཀྲ་ཤིས་མགོན། ལྡེ་གཙུག་མགོན་བཅས་གསུམ་བྱུང༌། རྒྱལ་པོས་སྲས་གསུམ་སོ་སོར་རང་རང་གི་སྲིད་འཛིན་མངའ་ཁོངས་གསུམ་དུ་བགོས་ནས་གནང་བས་ཡོངས་གྲགས་སུ་མངའ་རིས་སྐོར་གསུམ་དུ་གྲགས། གླང་དར་གྱི་སྲས་ཁྲི་ལྡེ་འོད་སྲུང་གི་གདུང་རྒྱུད་ཀྱིས་མངའ་རིས་རྒྱལ་བརྒྱུད་བཙུགས་པ་སྟེ། དེ་ཡང་སྲས་ཆེ་བ་དཔལ་གྱི་མགོན་ལ་མང་ཡུལ་ལ་དྭགས་གནང་སྟེ་སྲིད་དབང་བཟུང་བས་ལ་དྭགས་རྒྱལ་བརྒྱུད་བྱུང༌། འབྲིང་བ་བཀྲ་ཤིས་མགོན་ལ་གུ་གེ་སྟེ་ཞང་ཞུང་གནང་བས་དེ་ནས་གུ་གེའི་རྒྱལ་བརྒྱུད་བྱུང༌། ཆུང་བ་ལྡེ་གཙུག་མགོན་ལ་མང་ཡུལ་གུང་ཐང་གནང་བས་དེ་ནས་གུང་ཐང་རྒྱལ་བརྒྱུད་བྱུང་བ་ཡིན། ནཱ་ག་དེ་ཝའི་སྲས་བཙན་ཕྱུག་ལྡེས་གཙང་ཁུལ་དུ་ཡ་ཙེའི་རྒྱལ་རྒྱུད་བཙུགས། འོད་སྲུང་གི་སྲས་མངའ་བདག་བཙན་གྱིས་ལྷོ་ཁར་ཡར་ཀླུང་ཇོ་བོའི་རྒྱལ་རྒྱུད་བཙུགས། གླང་དར་མའི་གདུང་རྒྱུད་རྫུན་མར་གྲགས་པའི་མངའ་བདག་ཡུམ་བརྟན་གྱི་སྲས་ལྡེ་མགོན་གཉེན་གྱིས་དབུས་ཁུལ་དུ་ལྷ་སའི་རྒྱལ་རྒྱུད་བཅས་བཙུགས་པར་མཛད་དོ།། རྒྱལ་པོ་ཉི་མ་མགོན་གྱིས་སྲས་འབྲིང་པོ་བཀྲ་ཤིས་མགོན་ནི་གུ་གེའམ་ཞང་ཞུང་གི་རྒྱལ་རབས་རྗེས་མའི་རྒྱལ་པོ་དང་པོ་དེ་ཡིན་ཞིང༌། རྒྱལ་པོ་དེ་ལ་སྲས་ཆེ་བ་སྲོང་ངེའམ་མཚན་གཞན་དྲང་སྲོང་ལྡེར་གྲགས་པ་དང༌། ཆུང་བ་འཁོར་རེའམ་མཚན་གཞན་འཁོར་ལོ་ལྡེར་འབོད་པ་གཉིས་བྱུང༌། སྲས་ཆེ་བ་སྲོང་ངེས་རབ་བྱུང་མ་གནང་གོང་ལ་སྲིད་དབང་བཟུང་ཞིང་རབ་ཏུ་བྱུང་རྗེས་ལྷ་བླ་མ་ཡེ་ཤེས་འོད་ཅེས་ཞུ་བ་དེ་ཡིན། ཁོང་ནི་རབ་བྱུང་གོང་གི་ལོ་རབས་དང་པོའི་ས་ལུག་སྤྱི་ལོ་ ༩༥༩ ལོར་འཁྲུངས་ནས་དགུང་ལོ་དོན་བརྒྱད་པ་རབ་བྱུང་དང་པོའི་མེ་བྱི་སྤྱི་ལོ་ ༡༠༣༦ ལོར་སྐུ་གཤེགས་པར་གསུངསས་སོ།། གུ་གེ་རྒྱལ་རབས་གཉིས་པ་ལྷ་བླ་མ་ཡེ་ཤེས་འོད་ལ་སྲས་ཁྲི་ལྡེ་བཙན་དང་རབ་བྱུང་གི་མཚན་ལ་དེ་བ་རཱ་ཛ་དང༌། ལྷ་འཁོར་བཙན་རབ་བྱུང་གི་མཚན་ལ་ནཱ་ག་རཱ་ཛ་དང༌། སྲས་མོ་ལྷ་ཡི་མེ་ཏོག་བཅས་གསུམ་བྱུང་ཡང༌། ལྷ་བླ་མས་དགུང་ལོ་མཐོན་པོར་མ་ཕེབས་བར་དུ་སྲིད་དབང་བཟུང་ནས་དེ་རྗེས་སྲས་གཉིས་དང་སྲས་མོ་བཅས་ཡབ་སྲས་བཞི་ཀ་དུས་གཅིག་ཏུ་རབ་བྱུང་མཛད། གུ་གེ་རྒྱལ་རབས་གསུམ་པ་གཅུང་པོ་འཁོར་རེ་ལ་སྲས་བཙན་སྲོང་ཅོག་རེ་དང༌། ཚ་ལ་ལྡེ། ལྷ་ལྡེ་བཀྲ་ཤིས་བཙན་བཅས་གསུམ་བྱུང་བའི་སྲས་གསུམ་པ་ལྷ་ལྡེ་བཙན་གྱིས་སྲིད་དབང་བཟུང་ངོ༌།། གུ་གེ་རྒྱལ་རབས་བཞི་པ་མངའ་བདག་ལྷ་ལྡེ་དེ་ལ་སྲས་འོད་ལྡེ་བཙན་དང༌། བཀྲ་ཤིས་འོད་དམ་རབ་བྱུང་གི་མཚན་བྱང་ཆུབ་འོད། ཡོང་སྲོང་ལྡེའམ་རབ་བྱུང་གི་མཚན་ཞི་བ་འོད་བཅས་གསུམ་བྱུང་བའི་ཆེ་བ་འོད་ལྡེ་བཙན་གྱིས་སྲིད་དབང་བཟུང༌། སྲས་གཞན་གཉིས་རབ་ཏུ་བྱུང༌། མངའ་བདག་ལྷ་ལྡེ་བཀྲ་ཤིས་བཙན་ལ་སྲས་བློག་ཚ་བཙན་སྲོང་དང༌། ཕྱེ་ཚ་རྩེ་ལྡེ། ལྷོ་ཚ་གྲགས་བཙན་ལྡེ་བཅས་གསུམ་བྱུང་བའི་འབྲོང་པོ་རྩེ་ལྡེས་སྲིད་དབང་བཟུང་བ་བཅས་སོ།།"
    },
    {
        "question": "ཞང་ཞུང་རྒྱལ་རབས་སམ་གུ་གེ་རྒྱལ་རབས་ལྔ་པ་ནས་ཉི་ཤུ་པའི་བར་གྱི་བྱུང་རིམ་དང༌། མཛད་རྗེས་བཅས་ཇི་ལྟར་ཡིན་ནམ།",
        "answer": "དེ་ཡང༌། གུ་གེའི་རྒྱལ་རབས་ལྔ་པ་མངའ་བདག་རྩེ་ལྡེ་ལ་སྲས་སེང་གྲགས་དང༌། ཙ་མེ་དཱི་ཊ། ཟངས་ཁ་ཚ་ཁྲི་བཀྲ་ཤིས་དཔལ་ལྡེ་བཙན། ཆོ་ཆེན་ཚ་བསོད་ནམས་རྩེ་བཅས་བཞི་བྱུང་བའི་གསུམ་པ་ཁྲི་བཀྲ་ཤིས་དཔལ་ལྡེ་བཙན་གྱིས་སྲིད་དབང་བཟུང༌། གུ་གེ་རྒྱལ་རབས་དྲུག་པ་ཁྲི་བཀྲ་ཤིས་དཔལ་ལྡེ་བཙན་ལ་སྲས་བཀྲ་ཤིས་རྩེ་དང༌། ཇོ་བོ་རྒྱལ་པོ། འོད་འབར་རྩེ་བཅས་གསུམ་བྱུང་བའི་དང་པོ་གར་ལོག་གིས་བཀྲོངས། གསུམ་པ་གར་ལོག་གིས་བཙོན་དུ་བཟུང་ནས་འདས། གཉིས་པ་ཇོ་བོ་རྒྱལ་པོས་སྲིད་དབང་བཟུང༌། གུ་གེ་རྒྱལ་རབས་བདུན་པ་དང་པོ་བཀྲ་ཤིས་རྩེ་ལ་སྲས་ཨ་ཀ་རཱ་ཛ་དང༌། ཙདྲན་བོ་དྷི། ཨ་མི་སོག་ཙ། ཕྱོགས་ཙ། རྩེ་འབར་བཙན་བཅས་ལྔ་བྱུང་བའི་ལྔ་པ་རྩེ་འབར་བཙན་གྱིས་སྲིད་དབང་བཟུང༌། གུ་གེའི་རྒྱལ་རབས་བརྒྱད་པ་ཇོ་བོ་རྒྱལ་པོ་ལ་སྲས་གཅུང་ལྡེ་དང༌། དེའི་སྲས་ཞོང་ལྡེ། དེའི་སྲས་ཇོ་བླ་མ་བཅས་རིམ་པར་བྱུང་ཡང་སྲིད་མ་བཟུང༌། འོད་འབར་རྩེའི་སྲས་ཨེ་ལོ་མིས་སྲིད་དབང་བཟུང༌། གུ་གེའི་རྒྱལ་རབས་དགུ་པ་རྩེ་འབར་བཙན་ལ་སྲས་སྐྱིད་ལྡེ་བཙན་དང༌། རྩེ་ལྡན་ངལ། དཔལ་འོད་བཙན། འདུལ་སྲིད་འདུལ་བཙན་བཅས་བཞི་བྱུང་བའི་དང་པོ་སྐྱིད་ལྡེ་བཙན་གྱིས་སྲིད་དབང་བཟུང༌། གུ་གེའི་རྒྱལ་རབས་བཅུ་པ་སྐྱིད་ལྡེ་བཙན་ལ་སྲས་ཉི་ལྡེ་བཙན་དང༌། རྣམ་ལྡེ་བཙན་གཉིས་བྱུང་བའི་དང་པོ་ཉི་ལྡེ་བཙན་གྱིས་སྲིད་དབང་བཟུང༌། གུ་གེའི་རྒྱལ་རབས་བཅུ་གཅིག་པ་ཉི་ལྡེ་བཙན་ལ་སྲས་གུང་ལྡེ་བཙན་དང༌། ཉི་མ་ལྡེ། ལྷ་བཙན་ལྡེ་བཅས་གསུམ་བྱུང་བའི་གཉིས་པ་ཉི་མ་ལྡེས་སྲིད་དབང་བཟུང་ངོ༌།། གུ་གེའི་རྒྱལ་རབས་བཅུ་གཉིས་པ་ཉི་མ་ལྡེ་ལ་སྲས་དགེ་འབུམ་དང༌། བྱམས་པ། སེམས་དཔའ་གསུམ་བྱུང་བའི་དང་པོ་དགེ་འབུམ་གྱིས་དབང་བཟུང༌། གུ་གེའི་རྒྱལ་རབས་བཅུ་གསུམ་པ་དགེ་འབུམ་ལ་སྲས་སྐྱིད་རྡོར་དང༌། ལ་ག ཐོས་པ་བཅས་གསུམ་བྱུང་བའི་གཉིས་པ་ལ་གས་སྲིད་དབང་བཟུང༌། གུ་གེའི་རྒྱལ་རབས་བཅུ་བཞི་པ་ལ་གའི་སྲས་ཆོས་རྒྱལ་གྲགས་པ་ལས་མེད་པས་དེས་སྲིད་དབང་བཟུང༌། གུ་གེའི་རྒྱལ་རབས་བཅོ་ལྔ་པ་ཆོས་རྒྱལ་གྲགས་པ་ཡང་སྲས་ལྷ་ཆེན་གྲགས་པ་ལྡེ་ལས་མ་བྱུང་བས་དེས་སྲིད་དབང་བཟུང༌། གུ་གེའི་རྒྱལ་རབས་བཅུ་དྲུག་པ་ལྷ་ཆེན་གྲགས་པ་ལྡེ་ལ་སྲས་ཁྲི་རྣམ་རྒྱལ་ལྡེ་དང༌། དཔལ་འབར་ལྡེ་གཉིས་བྱུང་བའི་དང་པོ་ཁྲི་རྣམ་རྒྱལ་ལྡེས་སྲིད་དབང་བཟུང་ངོ༌།། གུ་གེའི་རྒྱལ་རབས་བཅོ་བརྒྱད་པ་ནམ་མཁའི་དབང་པོ་ཡུན་ཚོགས་ལྡེ་ལ་སྲས་རྣམ་རི་སངས་རྒྱས་ལྡེ་ལས་མ་བྱུང་བས་དེས་སྲིད་དབང་བཟུང༌། གུ་གེའི་རྒྱལ་རབས་བཅུ་དགུ་པ་རྣམ་རི་སངས་རྒྱས་ལྡེ་ལ་སྲས་བློ་བཟང་རབ་བརྟན་ལས་མ་བྱུང་བས་དེས་དབང་བཟུང༌། འདི་མན་ཆད་གདུང་རབས་ཁ་ཤས་སྡེ་སྲིད་སངས་རྒྱས་རྒྱ་མཚོས་མཛད་པའི་ ༵༵བཻ་སེར་ཀཀ ནང་གསལ་ཞིང༌། གུ་གེ་རྒྱལ་རབས་ཉི་ཤུ་པ་འདི་རྗེ་ཙོང་ཁ་པའི་སློབ་མ་གུ་གེ་མཁན་ཆེན་ངག་དབང་གྲགས་པ་དང་དུས་མཉམ་ཞིང༌། མཁན་ཆེན་དེས་ ༵༵གུ་གེའི་རྒྱལ་རབས་ཆོས་འབྱུང་ཀཀ མཛད་ཅིང་དེའི་ནང་གུ་གེའི་རྒྱལ་རབས་ཉི་ཤུ་པའི་བར་དུ་གསལ་བ་རྣམས་འདིར་གནད་བསྡུས་བྱས་ཏེ་ ༵༵དུང་དཀར་ཚིག་མཛོད་ཀཀ སོགས་ལ་གཞི་བཅོལ་གྱིས་དྲངས་པའོ།། དེ་ལྟར་ལྷ་ལུང་དཔལ་གྱི་རྡོ་རྗེས་སྡིག་ཅན་བཙན་པོ་གླང་དར་མ་ཆུ་ཁྱི་ཕྱི་ལོ་ ༨༤༢ ལོར་བསྒྲལ་བ་ནས་བཟུང་རབ་བྱུང་བཞི་པའི་ཆུ་གླང་ལོ་སྟེ་སྤྱི་ལོ་ ༡༢༥༣ ལོར་འགྲོ་མགོན་ཆོས་རྒྱལ་འཕགས་པས་བོད་ཆོལ་ཁ་གསུམ་ལ་མངའ་དབང་མ་བསྒྱུར་བར་མི་ལོ་ ༤༡༡ རིང་བོད་ཁམས་སིལ་བུར་འཐོར་བས་སིལ་བུའི་སྐབས་ཀྱི་ལོ་རྒྱུས་སྙིང་བསྡུས་སུ་བཀོད་པའོ།། །།  འོད་སྲུངས་རྒྱུད་པ་སྟོད་ཀྱི་མགོན་གསུམ་དང༌། ། ཡུམ་བརྟན་རིགས་རྒྱུད་སྨད་ཀྱི་ལྡེ་གསུམ་གྱིས། ། དབུ་གཡོར་དབང་བསྒྱུར་སྲིད་ལ་མ་འཆམ་པར། ། བོད་ཁམས་སིལ་བུར་འཐོར་ལུགས་འདི་ཙམ་མོ། །       "
    },
    {
        "question": "༧༤༽དྲི་བ། ྋརྒྱལ་དབང་ལྔ་པ་ཆེན་པོ་མཆོག་ནས་དགའ་ལྡན་ཕོ་བྲང་པའི་སྲིད་དབང་བཙུགས་ཐུབ་པའི་རྒྱུ་རྐྱེན་གཙོ་བོ་གང་དང་གང་ཡིན་ནམ།",
        "answer": "དེ་ཡང་ ༵༵བོད་ཀྱི་ལོ་རྒྱུས་དྲིས་ལན་བརྒྱ་པ་ཀཀ གཞིར་བཟུང་ན། ཕག་གྲུའི་སྐབས་སུ་དགེ་ལུགས་པའི་བསྟན་པ་དར་བ་ནས་བཟུང་འདི་དུས་གཙང་པས་བོད་ལ་དབང་བསྒྱུར་མཛད་པ་ནས་བཀའ་བརྒྱུད་དང་དགེ་ལུགས་པའི་གྲུབ་མཐའི་བར་གྱི་འགལ་བ་ཇེ་ཆེར་གྱུར་ཅིང༌། ལྷག་པར་གཙང་པ་རྒྱལ་པོ་ཀརྨ་བསྟན་སྐྱོང་དབང་པོ་སྲིད་ཁྲིར་བཞུགས་རིང༌། གཙང་པ་སྡེ་སྲིད་དང་ཀརྨ་པ་མཆོད་ཡོན་དུ་འབྲེལ་ཏེ་ཆབ་སྲིད་ཐོག་ཞྭ་སེར་བསྟན་པར་དེ་བས་སྡང་ཟུག་དང་གཉའ་གནོན་གང་ཐུབ་བྱས་ཀྱང༌། སྤྱིར་སྐབས་དེར་མཚོན་ན་དགེ་ལུགས་པའི་བསྟན་པ་ནི་སྟོད་མངའ་རིས་དང༌། བར་དབུས་གཙང༌། སྨད་མདོ་ཁམས། སོག་ཡུལ་བཅས་ྋརྒྱལ་དབང་བསོད་ནམས་རྒྱ་མཚོ་མཆོག་དང་ནང་སོག་ཨལ་ཐན་ཆོས་ཀྱི་རྒྱལ་པོ་མཆོད་ཡོན་དུ་འབྲེལ་ནས་ཨལ་ཐན་རྒྱལ་པོས་ྋརྒྱལ་དབང་མཆོག་ལ་བ¿་དྷ་ར་ཞེས་པའི་མཚན་གྱི་གཟེངས་བསྟོད་དང་འབྲེལ་བའི་གསེར་ཐམ་ཧོར་ཡིག་མ་དང༌། རྒྱ་དམ་བ¿་དྷ་ར་ཕུལ་ཏེ་སྤྱི་བོར་བཀུར་ནས་བཟུང་ཕྱི་ནང་གི་སོག་པོ་དང༌། རྒྱ་ནག་ཏུའང་སྙན་གྲགས་ཆེན་པོ་བྱུང༌། འོན་ཀྱང་གནས་བབ་དེར་སོག་པོ་ཚོ་ཆེན་ཞེ་དགུའི་ནང་གསེས་ཧལ་ཧ་ཚོ་པ་བདུན་གྱི་དཔོན་པོ་ཆོག་ཐུ་ཞེས་པ་ཧལ་ཧ་ནང་འཁྲུག་གི་རྐྱེན་གྱིས་སྡོད་མ་ནུས་པར་མཚོ་སྔོན་ཕྱོགས་ཡོང་ནས་དེར་དབང་བསྒྱུར་བྱེད་བཞིན་པ་དང༌། བར་ཁམས་ཁུལ་གྱི་བེ་རི་རྒྱལ་པོ་དོན་ཡོད་རྡོ་རྗེ་གཉིས་སྔར་ནས་བོན་ཆོས་ཀྱི་སྦྱིན་བདག་ཡིན་པས་ཕན་ཚུན་གཞོགས་འདེགས་ཀྱིས་ནང་བསྟན་སྤྱི་དང༌། ལྷག་པར་དགེ་ལུགས་པར་ཤིན་ཏུ་མི་དགའ་བ་ཞིག་ལགས་སྟབས། གཙང་པ་རྒྱལ་པོ་ཀརྨ་བསྟན་སྐྱོང་དབང་པོས་བོད་ཁྱི་སྟེ་སྤྱི་ལོ་ ༡༦༣༤ ལོར་ཆོག་ཐུ་དང༌། བེ་རི་རྒྱལ་པོར་འབྲེལ་བ་ཆེས་ཟབ་བཙུགས་པས་གཙང་པར་རྒྱབ་སྐྱོར་གྱི་དཔུང་དམག་བོད་དུ་འབྱོར་རྒྱུའི་གྲོས་བཏབ་པ་ཕྱག་མཛོད་བསོད་ནམས་རབ་བརྟན་དང༌། སྐྱིད་ཤོད་སྡེ་པ་གཉིས་ཀྱིས་གསན་རྗེས་འབྲས་སྤུངས་བསམ་བློ་ཁང་ཚན་གྱི་གྲྭ་པ་འགའ་རུ་ལོ་ཙཱ་བ་སྣ་ཆེན་དང་སེམས་ཉིད་ཁ་ཆེན་ཟེར་བ་གཉིས་ལ་གསང་བའི་ཡི་གེ་བསྐུར་ཏེ་བརྫུན་ཆས་སྤྲས་ནས་མཚོ་སྔོན་དུ་ཆོག་ཐུའི་སྟེང་གཡུལ་བཤམས་པའི་དམག་རོགས་པཱ་ཐུར་ཧུང་ཇིས་མཛད་པས་ཨོ་རོད་ཀྱི་དམག་ཁྲི་ལྷག་ཙམ་ཞིག་གིས་ཆོག་ཐུ་རྒྱལ་པོ་ཁྲི་དམག་གསུམ་དུ་ཉེ་བ་དུས་གཅིག་ཏུ་བཅོམ་ཞིང་ཇུན་གར་དུ་མཆིས་པའི་གུ་ཤྲི་ཧན་གྱི་རུ་སྡེ་ཚང་མ་མཚོ་སྔོན་དུ་སྤོས། ལོ་དེའི་སྟོན་མཇུག་གུ་ཤྲི་ཧན་གྱིས་ཚོང་པའི་ཆས་སྤྲས་ཏེ་པཱ་ཐུར་ཐའི་ཇི་སོགས་འཁོར་ཉུང་བསྡུས་ཤིག་ཁྲིད་ཅིང་ཚོང་འགྲུལ་གྱི་ཟོལ་ལ་བརྟེན་ནས་དབུས་གཙང་གི་གནས་ཚུལ་རྟོག་ཞིབ་བྱེད་པར་འོང་བ་ལྷ་སར་འབྱོར། ྋརྒྱལ་དབང་ལྔ་པ་མཆོག་དང་པཎ་ཆེན་རིན་པོ་ཆེར་དད་གུས་ཆེན་པོས་མཇལ་ཁ་ཞུས་ཤིང་འབུལ་ཆེན་བཏེགས། ྋརྒྱལ་དབང་རིན་པོ་ཆེར་གུ་ཤྲི་ཧན་ལ་བསྟན་འཛིན་ཆོས་ཀྱི་རྒྱལ་པོ་ཞེས་པའི་ཆོ་ལོ་དང་དམ་ཁ་གནང་ངོ༌།། དེའི་རྗེས་གུ་ཤྲི་ཧན་དཔུང་དམག་དང་བཅས་ཕྱིར་ལོག་ཅིང་རབ་བྱུང་བཅུ་གཅིག་པའི་ས་ཡོས་ལོ་སྟེ་སྤྱི་ལོ་ ༡༦༣༩ ལོར་དཔུང་ཆེན་གྱི་སྣ་མཚོ་སྔོན་ནས་བཏེགས་ཏེ་བར་ཁམས་སུ་མཆིས་པའི་གཙང་པའི་རྒྱབ་རོགས་བེ་རི་རྒྱལ་པོའི་ཐོག་ཏུ་དཔུང་འཇུག་གནང་ནས་སྡེ་དགེ་དང༌། དཀར་མཛེས། ལྡན་ཁོག་སོགས་ཡུལ་སྡེ་མང་པོ་བླངས་པ་མ་ཟད་བེ་རི་རྒྱལ་པོ་དོན་ཡོད་རྡོ་རྗེ་རྗེས་འབྲང་དང་བཅས་པ་གཏོར་ཕམ་བཏང༌། དེ་ནས་ྋརྒྱལ་དབང་མཆོག་ལ་དེ་དག་འཕྲིན་སྙན་གསོལ་བར་ྋརྒྱལ་དབང་ཁོང་ཉིད་ཀྱི་ཕྱག་མཛོད་བསོད་ནམས་རབ་བརྟན་ལ་བེ་རིའི་དམག་གཏོར་ནས་རྩ་བ་ཆོད་པ་བྱུང་མཚམས་རྒྱལ་པོ་རང་མཚོ་སྔོན་དུ་ཕྱིར་ལོག་གནང་ལ་ལེགས་ཚུལ་དང༌། གཙང་པ་སྡེ་སྲིད་ཀྱི་སྟེང་དམག་འདྲེན་མི་དགོས་པའི་འཆར་འདོན་བསྩལ་ཡོད་ནའང༌། ཕྱག་མཛོད་རང་ཉིད་ཀྱིས་ལྐོག་ནས་གསང་བའི་འཕྲིན་ལན་བསྐུར་ནས་སོག་དམག་གཙང་དུ་དྲངས་ཏེ་གཙང་པ་སྡེ་སྲིད་ཚར་གཅོད་དགོས་པའི་སྐོར་གུ་ཤྲི་ཧན་ལ་ནན་ཏན་གྱིས་ཞུས་པ་དང་བཅས་ཁམས་ཁུལ་ནས་མཚོ་སྔོན་དུ་ཁ་གཏད་དེ་ཕྱིར་ལོག་པའི་ཚུལ་བསྟན་པ་དེ་གཙང་པས་ཐོས་ཤིང་གཡོ་ཐབས་ཡིན་པ་མ་ཤེས་པར་མཚོ་སྔོན་དུ་ཐོན་ཤག་ཡིན་སྙམ་ནས་དོགས་ཟོན་མེད་པར་གནས་པའི་གོ་སྐབས་དང་བསྟུན་ནས་གུ་ཤྲི་ཧན་གྱིས་གློ་བུར་དུ་དམག་དཔུང་རྣམས་བྱང་ལམ་ནས་ཁ་བསྒྱུར་ཏེ་གཙང་པར་དཔུང་འཇུག་བགྱིས་ཤིང༌། གཙང་རྒྱལ་ཀརྨ་བསྟན་སྐྱོང་དབང་པོ་དང་གཡུལ་འཐབ་དྲག་པོ་བྱས་མཐར་གཙང་པ་ཆམ་ལ་ཕབ་བོ།། དེ་ལྟར་གུ་ཤྲི་ཧན་གྱིས་ཐོག་མར་མདོ་ཁམས་བཟུང་ཞིང་དེ་ནས་རིམ་གྱིས་གཙང་པ་སྡེ་སྲིད་མངའ་དབང་དུ་བཅུག་སྟེ། རབ་བྱུང་བཅུ་གཅིག་པའི་ཆུ་རྟ་ལོ་སྟེ་སྤྱི་ལོ་ ༡༦༤༢ ལོའི་ཟླ་བ་གསུམ་པའི་ནང་ྋརྒྱལ་དབང་སྐུ་ཕྲེང་ལྔ་པ་མཆོག་དཔལ་ལྡན་འབྲས་སྤུངས་ནས་གཞིས་ཀ་བསམ་གྲུབ་རྩེར་གདན་དྲངས། བོད་ཆོལ་ཁ་གསུམ་གྱི་ཆོས་སྲིད་དབང་ཆ་ཡོངས་རྫོགས་དང་གཙང་རྒྱལ་གྱི་ཕོ་བྲང་གཞིས་ཀ་བསམ་གྲུབ་རྩེ་ནས་བླངས་པའི་རྒྱུ་ནོར་རིན་ཐང་ཅན་ཆེས་མང་ཕུལ་བ་མ་ཟད། གུ་ཤྲི་ཧན་རང་ཉིད་རིགས་རྒྱུད་དང་བཅས་པ་ྋརྒྱལ་དབང་མཆོག་གི་ཆོས་འབངས་སུ་འབུལ་སྦྱོར་མཛད་དེ། ལོ་འདི་གའི་ནང་མདོར་ན་གཙོ་བོ་སོག་པོའི་སྟོབས་ཤུགས་སོགས་རྒྱུ་རྐྱེན་མང་པོ་ཞིག་ལ་བརྟེན་ནས་རིམ་གྱིས་ྋརྒྱལ་དབང་མཆོག་གི་བཞུགས་གནས་ཀྱི་མཚན་དང་འབྲེལ་ནས་དགའ་ལྡན་ཕོ་བྲང་ཞེས་པའི་སྲིད་དབང་འདི་དངོས་སུ་བཙུགས་ཐུབ་པ་བྱུང་བར་མངོན་ནོ།།"
    },
    {
        "question": "མན་ཇུ་གོང་མ་ཤིན་ཀྲི་ཐབས་སྐྱོང་རྒྱལ་པོས་ྋརྒྱལ་དབང་ལྔ་པ་ཆེན་པོ་མཆོག་རྒྱ་ནག་ཏུ་གདན་དྲངས་པའི་ཚུལ་ཇི་ལྟར་ཡིན་ནམ།",
        "answer": "དེ་ཡང་མན་ཇུའི་རྒྱལ་རབས་དང་པོ་སྲིད་ཁྲིར་བཞུགས་ཕྱིན། ཆིང་རྒྱལ་རབས་ལ་མཚོན་ན་རྒྱ་ནག་ཁྱོན་དུ་ཆབ་སྲིད་ཀྱི་སྟོབས་ཤུགས་རྒྱས་འགོ་ཚུགས་ཙམ་ཡིན་པས་སྲིད་དབང་སྲ་བརྟན་གཏོང་བ་དང༌། ལྷག་པར་མཐའ་མཚམས་ཀྱི་བོད་སོག་ལ་མངའ་མཛད་ཐུབ་པའི་ཆ་རྐྱེན་གལ་འགངས་ཆེ་བ་ཞིག་ཏུ་མཐོང་སྟེ་ྋགོང་ས་ལྔ་པ་ངག་དབང་བློ་བཟང་རྒྱ་མཚོ་མཆོག་རྒྱ་ནག་པེ་ཅིང་ཕོ་བྲང་དུ་གདན་ཞུའི་མི་སྣ་སྔ་ཕྱི་རིམ་པར་བརྫང་འབྱོར་བྱུང་དོན་བཞིན། མཐར་ྋརྒྱལ་དབང་རང་ཉིད་ལའང་རང་ཉིད་ཀྱི་དམིགས་བྱ་ཡོད་པ་བཅས་དགུང་གྲངས་སོ་དྲུག་ཏུ་ཕེབས་པ་རབ་བྱུང་བཅུ་གཅིག་པའི་ཆུ་འབྲུག་ལོ་སྟེ་སྤྱི་ལོ་ ༡༦༥༢ ཧོར་ཟླ་གསུམ་པའི་ནང་བོད་སོག་གི་དཔོན་རིགས་སེར་སྐྱ་སྐུ་འཁོར་སྟོང་ཕྲག་གསུམ་ཙམ་དང་བཅས་དཔལ་ལྡན་འབྲས་སྤུངས་ནས་པེ་ཅིང་ཕྱོགས་སུ་ཆིབས་ཞལ་བསྒྱུར་བར་མཛད་དོ།། དེ་ནས་ྋརྒྱལ་དབང་མཆོག་མཚོ་སྔོན་དུ་ཕེབས་སྐབས་གོང་མ་ཐབས་སྐྱོང་རྒྱལ་པོས་ནང་བློན་སོགས་དཔོན་རིགས་དུ་མ་མངགས་ཏེ་ཕེབས་བསུ་དང་བཀུར་བསྟི་གཟབ་རྒྱས་ཞུས། ཀེན་ཞེ་ཞེས་པའི་ཡུལ་དུ་འབྱོར་བའི་ཚེ་ཆིང་གོང་མས་ྋརྒྱལ་མཆོག་རིན་པོ་ཆེར་ཕེབས་བྱམས་སེར་པོ་གསེར་ཏོག་ཅན་ཞིག་ཕུལ་བའི་ནང་བཞུགས་ནས་ཟླ་བ་བཅུ་གཉིས་པའི་ཚེས་བཅུ་དྲུག་ཉིན་པེ་ཅིང་དུ་ྋཞབས་སོར་བཀྲ་ཤིས་ཀྱི་འཁོར་ལོ་ལེགས་པར་འཁོད། དེ་ནས་ལྕགས་རིའི་ནང་དུ་ཕེབས་སྐབས་རྒྱལ་སྲིད་སྣ་བདུན་གྱིས་མདུན་སྟར་དང་བཅས་བསུ་བ་སེར་ཕྲེང་གང་རྒྱས་བསྒྲིགས། མདའ་རྒྱང་བཞི་ཙམ་གྱི་བར་ཕེབས་མཚམས་ྋརྒྱལ་དབང་མཆོག་ཕེབས་བྱམས་ལས་གཞོལ་སྟེ་ཕེབས་པ་ན། གོང་མ་ཐབས་སྐྱོང་རྒྱལ་པོ་ཁྲི་ལས་བབས་ཤིང་གཞུང་འདོམ་བཅུའི་སར་ཕེབས་ནས་ཕྱག་འཇུ་དང་བཅས་བསུ་བ་མཛད་ཅིང་གོང་མ་དང་ཐོག་མའི་མཇལ་འཕྲད་བྱུང་ཞིང༌། མཇལ་དར་རྩེ་སྤྲོད་གནང༌། ཟླ་བ་གཉིས་པར་སླར་ཡང་གོང་མའི་ཕོ་བྲང་དུ་གདན་ཞུའི་བཀོད་པ་བསམ་གྱིས་མི་ཁྱབ་པ་དང་བཅས་གདན་དྲངས་ནས་གོང་མ་རང་ཉིད་གུས་པ་ཆེན་པོས་ཁྲི་ལས་བབས་ཏེ་ཕེབས་བསུ་མཛད་ཅིང་ཕྱག་འཇུས་མཛད་ཅིང་ལོ་ཙཱ་བ་བརྒྱུད་ཕན་ཚུན་འཚམས་འདྲི་དང་བཅས་ཞལ་བརྡ་མཛད། ཁོང་གཉིས་ཀྱི་ལྷན་དུ་དབུས་སུ་བྱོན་ནས་གཡས་གཡོན་གྱི་ཁྲི་ལ་བཞུགས་ནས་ཕན་ཚུན་ཟང་ཟིང་གི་མཆོད་པ་རྒྱ་ཆེར་ཕུལ་ཐོག་ཆོས་སྲིད་ཀྱི་བྱ་བའི་སྐོར་ལ་གླེང་མོལ་ཡུན་རིང་མཛད་པ་དང༌། གོང་མ་ཆེན་པོས་དབུའི་མཆོད་གནས་སུ་བཀུར་ཏེ་ཐུན་མིན་མཆོད་ཡོན་གྱི་འབྲེལ་བ་ཚུགས། དེའི་ཕྱི་ལོ་ཆུ་སྦྲུལ་སྤྱི་ལོ་ ༡༦༥༣ ལོའི་ཧོར་ཟླ་གསུམ་པའི་ཚེས་བཅུའི་ཉིན་ྋརྒྱལ་དབང་མཆོག་སྐུ་འཁོར་སྐྱེལ་མ་དང་བཅས་པ་པེ་ཅིང་ནས་བོད་དུ་ཕྱིར་ཆིབས་ཁ་བསྒྱུར། ཕེབས་ལམ་ཏའི་ཁའི་ཡུལ་དུ་ཕེབས་འབྱོར་སྐབས་གོང་མ་མཆོག་ནས་ཕོ་ཉའི་མདུན་གསེར་ཡིག་དང༌། གསེར་ཐམ་མ་རྒྱ་བོད་སོག་བཅས་སྐད་རིགས་བཞིའི་ཡི་གེ་ཤན་སྦྱར་བའི་འབྲུ་དོན་དུ། ནུབ་ཕྱོགས་ཀྱི་ཕུལ་བྱུང་ཞི་བ་སངས་རྒྱས་རྒྱ་ཆེན་ཁྱོན་ལ་སངས་རྒྱས་བསྟན་པའི་མངའ་བདག་ཐམས་ཅད་མཁྱེན་པ་རྡོ་རྗེ་འཆང་ཏཱ་ལའི་བླ་མའི་ཐམ་ཀ་ཞེས་པའི་འཇའ་ས་ཕུལ། དེ་ལྟར་རིམ་གྱིས་ཕེབས་ཤིང་ཕེབས་ལམ་ཀུན་ཏུ་ལུགས་གཉིས་ཀྱི་མཛད་འཕྲིན་བཟང་པོས་མཐོང་ཐོས་དྲན་རེག་གི་འགྲོ་རྣམས་ཕན་བདེའི་ས་ལ་འགོད་བཞིན་ཆུ་སྦྲུལ་ལོའི་ལྔ་མཆོད་ཀྱི་དུས་སུ་སླར་ལྷ་སར་ཕྱག་ཕེབས་ཤིང༌། དེ་སྐབས་སྡེ་སྲིད་བསོད་ནམས་ཆོས་འཕེལ་དང༌། གུ་ཤྲི་བསྟན་འཛིན་ཆོས་རྒྱལ། པཎ་ཆེན་རིན་པོ་ཆེའི་སྐུ་ཚབ་སོགས་ཀྱིས་གཙོས་པའི་དཔོན་རིགས་སེར་སྐྱ་ཡོངས་ནས་ཕེབས་བསུ་བླ་མེད་དང་བཅས་ཕོ་བྲང་ཆེན་པོ་པོ་ཏཱ་ལའི་གསེར་ཁྲིར་ཞབས་སོར་ལེགས་པར་འཁོད་པའོ།།"
    },
    {
        "question": "ྋརྒྱལ་དབང་ལྔ་པ་ཆེན་པོས་སྡེ་སྲིད་བསྐོ་བཞག་མཛད་ཚུལ་དང༌། སྡེ་སྲིད་རྣམ་པའི་ལོ་རྒྱུས་དང་མཛད་རྗེས་ཇི་ལྟར་ཡིན་ནམ།",
        "answer": " དགའ་ལྡན་ཕོ་བྲང་ཕྱོགས་ལས་རྣམ་རྒྱལ་གྱི་སྲིད་དབང་དངོས་སུ་བཙུགས་རྗེས་སྤྱིར་ྋརྒྱལ་མཆོག་ལྔ་པ་ཆེན་པོས་ཆོས་ཕྱོགས་ལས་སྲིད་ཕྱོགས་ཀྱི་ལས་དོན་ཐུགས་འགན་གཙོ་བཞེས་མ་གནང་བར་སྡེ་སྲིད་ཀྱི་ལམ་ལུགས་སྔར་མུས་བཞིན་བསྐྱངས་ལ། དེའང་ྋརྒྱལ་དབང་མཆོག་གིས་སྡེ་སྲིད་ཀྱི་ཐོག་མ་བསོད་ནམས་ཆོས་འཕེལ་བསྐོ་བཞག་མཛད་ཅིང༌། འདི་དང་གུ་ཤྲི་ཧན་སྐུ་མ་གཤེགས་བར་གྱི་ལོ་ངོ་བཅུ་གཉིས་ལ་ཁོང་རྣམ་གཉིས་ལྷན་འབྲེལ་སྒོས་སྲིད་གཉེར་སྐབས་གུ་ཤྲིའི་དམར་ཐམ་གྱི་འགྲམ་དུ་སྡེ་སྲིད་རང་ཉིད་ཀྱི་ནག་ཐམ་གཤིབ་ནས་བསྩལ་བའི་བཀའ་ཤོག་ལ་ཕྱིས་སུ་མཆོད་ཡོན་གོང་མའི་གཏན་ཚིགས་དམར་ནག་ཟེར་ཞིང༌། ལྷག་པར་སྡེ་སྲྀད་འདིའི་རིང་ྋརྒྱལ་དབང་ལྔ་པ་ཆེན་པོའི་བཀའ་དགོངས་བཞིན་ཤིང་བྱ་སྤྱི་ལོ་ ༡༦༤༥ ལོའི་ཟླ་བ་བཞི་པའི་ཚེས་གཅིག་ཉིན་ནས་རྩེ་ཕོ་བྲང་དཀར་པོའི་རྨང་གཞི་བཏིང་སྟེ་ས་བྱི་བར་ལོ་ངོ་བཞིའི་ཁོངས་སུ་བཞེངས་གྲུབ་པ་དང༌། སྔོན་ཕག་གྲུ་དང་གཙང་པ་སྡེ་སྲིད་སྐབས་ཀྱི་ཁྲིམས་ཡིག་ལ་འཕྲི་སྣོན་དང་འབྲེལ་ཁྲིམས་ཡིག་ཞལ་ལྕེ་བཅུ་གསུམ་དུ་འབོད་པ་གཏན་ལ་ཕབ། གཙུག་ལག་ཁང་ཉམས་གསོ་རྒྱ་བསྐྱེད་མཛད་པ་སོགས་དགའ་ལྡན་ཕོ་བྲང་གསར་ཚུགས་ཀྱི་བྱ་རིམ་ནང་ཕྱག་རྗེས་ཤིན་ཏུ་ཆེའོ།། ྋརྒྱལ་དབང་མཆོག་གི་བཀའ་ལྟར་ས་གནས་ཁག་ལ་བསྐོར་ཞིབ་ཏུ་བསྐྱོད་ནས་ཁྲལ་རིགས་ཞིབ་གཞུང་གསར་དུ་བཀོད། དུས་མཚུངས་སུ་དགའ་ལྡན་ཕོ་བྲང་ནས་རྒྱལ་རོང་དར་ལྕགས་ལ་སོགས་མདོ་སྨད་དུ་དུད་ཚང་གྲངས་ལེན་དང༌། གཞུང་ཁྲལ་སོགས་ཀྱི་ཡིག་ཁྲ་དམ་ཅན་དེབ་ལྔ་བཅུ་ང་དྲུག་བཟོས། དེ་ལྟར་ས་ཁྱི་སྤྱི་ལོ་ ༡༦༥༨ བར་ལོ་བཅུ་བདུན་རིང་སྲིད་བསྐྱངས་ཤིང་ལོ་དེའི་ཟླ་གསུམ་པའི་ཚེས་གསུམ་ཉིན་ལྷ་ལྡན་ཕོ་བྲང་དུ་སྐུ་འདས། སྐབས་དེར་བོད་ཀྱི་སྤྱི་ཚོགས་རྙོག་རྫོང་ཆེ་སྟབས་ྋརྒྱལ་དབང་ཉིད་ཀྱིས་དེ་འཕྲལ་ཆོས་སྲིད་གཉིས་ཀྱི་འཕྲིན་ལས་བསྐྱངས་ཤིང༌། དེ་ནས་ལྕགས་བྱི་ཟླ་བ་བདུན་པའི་ཚེས་བཅུ་གསུམ་ཉིན་སྡེ་སྲིད་གཉིས་པ་གྲོང་སྨད་པ་འཕྲིན་ལས་རྒྱ་མཚོ་སྲིད་ཁྲིར་བསྐོས། ཆབ་སྲིད་ལོ་དགུ་མཛད་མཐར་ས་སྤྲེལ་སྤྱི་ལོ་ ༡༦༦༨ ལོའི་ཧོར་ཟླ་ལྔ་པའི་ཚེས་ཉེར་བདུན་ལ་རྩེའི་ཕོ་བྲང་དུ་གྲོངས་ཤིང༌། དེ་ནས་སླར་ཡང་ྋརྒྱལ་དབང་མཆོག་གིས་ལོ་གཅིག་ཙམ་གྱི་རིང་ཆོས་སྲིད་ཐུགས་འགན་བདག་གིར་བཞེས། ས་བྱ་སྤྱི་ལོ་ ༡༦༦༩ ལོའི་ཟླ་བ་བརྒྱད་པའི་ཚེས་གཅིག་ལ་སྔར་མུས་ལྟར་སྡེ་སྲིད་གསུམ་པ་མཆོད་དཔོན་བློ་བཟང་མཐུ་སྟོབས་སྲིད་སྐྱོང་དུ་བསྐོ་བཞག་གནང༌། འདི་པའི་རིང་བོད་གནའ་རབས་ཀྱི་རྒྱལ་པོའི་ཆས་གོས་རྒྱན་ཆ་ཁུངས་སྒྲིག་འདུ་འགོད་དང༌། ར་མོ་ཆེའི་གཙུག་ལག་ཁང་ཉམས་གསོ། འབྲུག་པས་དཔུང་འཇུག་ཐེངས་གཉིས་བྱས་ཀྱང་ཆམ་ལ་ཕབ་པ་སོགས་ལེགས་མཛད་མང་དུ་གནང་ངོ༌།། ཤིང་སྟག་སྤྱི་ལོ་ ༡༦༧༤ ལོའི་ཟླ་བ་གསུམ་པར་ས་སྐྱ་བཀྲ་ཤིས་ལགས་ཀྱིས་གླེང་བརྗོད་ལ་བརྟེན་ཁོང་ཁྲི་ལས་ཕབ་སྟེ་ལྷོ་ཁ་གོང་དཀར་དུ་འཇོག་གནང་མཛད། སེ་འབྲས་དྲུང་སྤྱི་སོགས་ཀྱིས་ངོ་ཆེན་ཞུས་ངོར་སྡེ་སྲིད་ཟུར་པའི་གོ་གནས་སྩལ། ཕྱིས་སུ་ཟངས་རིར་བཞུགས་པས་སྡེ་སྲིད་ཟངས་རི་བ་ཡང་ཟེར། ཤིང་ཡོས་སྤྱི་ལོ་ ༡༦༧༥ ལོར་སངས་རྒྱས་རྒྱ་མཚོ་སྡེ་སྲིད་དུ་བསྐོས་ནའང་སྐུ་ན་ཕྲ་བས་ལོ་འདིའི་ཟླ་བ་བརྒྱད་པར་སྡེ་སྲིད་བཞི་པ་རྩེ་རྣམ་རྒྱལ་གྲྭ་ཚང་གི་གཉེར་པ་བློ་བཟང་སྦྱིན་པར་སྡེ་སྲིད་ཀྱི་གོ་གནས་བསྩལ། ས་ལུག་སྤྱི་ལོ་ ༡༦༧༩ ལོའི་ཟླ་བ་ལྔ་པར་ལས་འཁུར་གྱི་དགོངས་ཞུས་ལྟར་ཐུགས་འདོད་བཞིན་མཛད་ཅིང་སྐུ་སྐལ་དུ་སྣེའུ་གདོང་གནང་ནས་སྡེ་སྲིད་ཟུར་པའི་གོ་གནས་བཞེས། རྗེས་སུ་འདི་པར་སྡེ་སྲིད་སྣེ་གདོང་བ་ཞེས་གྲགས་སོ།། དེ་ནས་འདི་ལོའི་ཟླ་བ་དྲུག་པའི་ཚེས་དྲུག་ཉིན་ྋརྒྱལ་དབང་ལྔ་པའི་རིང་བསྐོ་བཞག་མཛད་པའི་སྡེ་སྲིད་ཀྱི་ཐ་མ་སྟེ་སྡེ་སྲིད་ལྔ་པ་གྲོང་སྨད་པ་སངས་རྒྱས་རྒྱ་མཚོས་སྡེ་སྲིད་ཀྱི་ཐུགས་འགན་བཞེས་ཤིང༌། འདི་པས་སྲིད་མཛད་དུས་ད་རུང་དགའ་ལྡན་ཕོ་བྲང་གི་སྲིད་དབང་བཙུགས་ནས་ཡུན་རིང་མ་སོང་བའི་རྐྱེན་གྱིས་སྲིད་འཛིན་གྱི་སྒྲིག་གཞི་དང༌། སྒྲིག་སྲོལ་སོགས་ཕྱོགས་གང་ཐད་ནས་ཀྱང་སྲ་བརྟན་དང་འཐུས་སྒོ་ཚང་དུ་གཏོང་བའི་དུས་རིམ་ནང་ཁོང་གིས་གཙོ་བོ་ྋརྒྱལ་མཆོག་ལྔ་པ་རིན་པོ་ཆེའི་སློབ་སྟོན་དང༌། སྐུ་ངོ་མ་དབུས་གཙང་དྭགས་ཀོང་སོགས་ཡུལ་གྲུ་མང་པོར་ཐ་མལ་གྱི་ཆས་སུ་ཞུགས་ཏེ་དངོས་སུ་གཟིགས་རྟོགས་སུ་ཕེབས་པ་སོགས་ལ་བརྟེན་ནས་སྲིད་དབང་འཛིན་སྐྱོང་སྤེལ་གསུམ་དང༌། ལྷག་པར་ཡིག་ལམ་དང་ལག་ལེན་གྱི་སྒྲིག་གཞི་སོགས་འཐུས་སྒོ་ཇེ་ཚང་སུ་གཏོང་གནང་མཛད་དོ།། སྔར་ཚལ་པ་ཁྲི་དཔོན་དགའ་བདེ་དཔལ་དང༌། སྡེ་སྲིད་ཕག་གྲུ། དེའི་ཕྱིས་གཙང་པ་སྡེ་པ་བཅས་ཀྱིས་ལག་ཏུ་བསྟར་བའི་ཁྲིམས་ཡིག་ཞལ་ལྕེ་བཅོ་ལྔ་པ་དང༌། ཞལ་ལྕེ་བཅུ་གསུམ་པ་སོགས་ལ་དེ་གོང་གི་སྡེ་སྲིད་བསོད་ནམས་ཆོས་འཕེལ་དང་གུ་ཤྲི་ཧན་གྱི་སྐབས་སྣོན་འཕྲི་བྱས་པའི་ཞལ་ལྕེ་བཅུ་གསུམ་པར་བཅོས་སྒྲིག་དང་དག་ཐེར་གྱིས་གཏན་ལ་ཕབ་པ་དང༌། ས་སྐྱ་འཕགས་པ་རིན་པོ་ཆེས་གསར་སྒྲིག་གནང་བའི་ཆེན་པོར་འོས་པའི་ལས་ཚན་བཅུ་གསུམ་དུ་འབོད་པ་དེ་འཕེལ་རྒྱས་སུ་བཏང་ཞིང་སྔར་མ་ཚུད་པ་རྣམས་གསར་འཛུགས་སོགས་སོ་སོའི་བྱེད་སྒོ་གསལ་བར་མཛད་ཅིང༌། སྡེ་སྲིད་འདི་ཉིད་ནས་བཟུང་དགའ་ལྡན་ཕོ་བྲང་གི་སྲིད་དབང་ཕྱོགས་ཡོངས་ནས་ཅུང་འཐུས་སྒོ་ཚང་བའི་གནས་སུ་སོན་པ་དང་ལྷན་གུ་ཤྲི་བསྟན་འཛིན་ཆོས་རྒྱལ་གྱི་གདུང་རྒྱུད་དང་བོད་ཀྱི་དབང་འཛིན་པའི་བར་འགལ་བ་སྔར་བས་ཛ་དྲག་དང་རྣོ་ངར་ཅན་དུ་འགྱུར་བར་མངོན་ནོ།།"
    },
    {
        "question": "སྡེ་སྲིད་སངས་རྒྱས་རྒྱ་མཚོ་དང་གུ་ཤྲི་བསྟན་འཛིན་ཆོས་རྒྱལ་གྱི་གདུང་རྒྱུད་དབར་འགལ་ཟླའི་འཐབ་རྩོད་བྱུང་ཚུལ་ཇི་ལྟར་ཡིན།",
        "answer": "སྡེ་སྲིད་སངས་རྒྱས་རྒྱ་མཚོ་དགུང་ལོ་ཉེར་དྲུག་སྟེང་སྡེ་སྲིད་ཀྱི་ཐུགས་འགན་བཞེས་ཤིང༌། ཁོང་གིས་མན་ཇུ་གོང་མར་ྋརྒྱལ་དབང་ལྔ་པའི་མཚན་ཐོག་ནས་ཞུ་འཕྲིན་བསྐུར་ཞིང་མན་ཇུ་གོང་མས་ཀྱང་སྡེ་སྲིད་ཝང་ཞེས་རྒྱལ་པོའི་ཆོ་ལོ་དང༌། རྡོ་རྗེ་འཆང་སངས་རྒྱས་རྒྱ་མཚོ་ཞེས་པའི་ཐམ་ག་སོགས་གནང༌། ཆབ་སྲིད་བསྐྱངས་ཏེ་ལོ་གསུམ་འདས་རྗེས་ྋརྒྱལ་དབང་ལྔ་པ་ཆེན་པོ་སྐུ་གཤེགས་བོད་ཀྱི་ཆོས་སྲིད་ཀྱི་དབང་ཆ་གཙོ་བོ་ཁོང་གིས་བཞེས་གནང་མཛད་ཡོད། དེ་ནས་ཅུང་མ་འགོར་བར་ྋརྒྱལ་དབང་ལྔ་པ་སྐུ་གཤེགས་ཟིན་པ་གོང་མ་ཁང་ཤིས་སོགས་ཕྱོགས་གཞན་ནས་ཅུང་ཙམ་ཤེས་པ་དང་ཡང་སྤྲུལ་ྋརྒྱལ་བ་ཚངས་དབྱངས་རྒྱ་མཚོ་ཁྲི་འགོད་རན་སྟབས་མེ་བྱི་སྤྱི་ལོ་ ༡༦༩༦ ལོར་ྋརྒྱལ་དབང་ལྔ་པ་གཤེགས་པ་དང་ྋརྒྱལ་བ་ཚངས་དབྱངས་རྒྱ་མཚོ་ཁྲིར་འགོད་རན་པའི་གནས་ཚུལ་དང་གསང་རྒྱ་བྱེད་དགོས་དོན་སོགས་གོང་མ་ཁང་ཤིས་ལ་སྙན་ཞུ་དང་བོད་ཡོངས་ལ་ཁྱབ་བསྒྲགས་མཛད་པས་བོད་སེར་སྐྱ་ཡོངས་དགའ་སྐྱོ་ཅིག་ཅར་དུ་སྐྱེས། ཡིན་ཀྱང་བོད་ཀྱི་མཐོ་རིམ་མི་སྣ་ལ་ལས་མི་དགའ་བའི་རྣམ་འགྱུར་བསྟན་ཡང་ཁང་ཤིས་ཀྱིས་གནས་ལུགས་ཡོད་པར་གོ མེ་གླང་སྤྱི་ལོ་ ༡༦༩༧ ལོར་ྋརྒྱལ་བ་ཚངས་དབྱངས་རྒྱ་མཚོ་པོ་ཏཱ་ལའི་གསེར་ཁྲིར་མངའ་གསོལ། སྡེ་སྲིད་ཉིད་ཀྱིས་མདོ་སྔགས་རིག་གནས་སོགས་བཀའ་ཁྲིད་གནང་བ་དང༌། དེ་མཚུངས་ཆབ་སྲིད་ཀྱི་བྱེད་སྒོའི་སྐོར་ལའང་སྦྱངས་པ་མཛད་ནས་ལེགས་པར་བསྐྱངས་སོ།། ལོ་དེར་དཀོན་མཆོག་དཱ་ལའི་ཧན་འདས་ནས་དེའི་བུ་ལྷ་བསངས་ཧན་ཁྲིར་བསྐོས། དེ་ཉིད་ཁེངས་དྲེགས་གདུག་རྩུབ་ཆེ་བ་དང་གཡོ་སྒྱུ་ཧམ་སེམས་ཅན་ཞིག་ཡིན་པས་ཁྲིར་འཁོད་མ་ཐག་ཁོ་ཚོས་བོད་ལ་འཛིན་པའི་དམིགས་བསལ་དབང་ཆ་བློས་གཏོང་འདོད་མེད་པ་མ་ཟད། བོད་ཀྱི་སྲིད་དབང་འཕྲོག་པའི་གོ་སྐབས་བཟང་པོ་ཞིག་ཡིན་པར་བསམ་སྟེ་ཕྱི་ནང་གི་བྱ་བར་ཐེ་བྱུས་དང༌། ལྷག་པར་དུ་སྡེ་སྲིད་ཀྱིས་མན་ཇུ་གོང་མར་བརྩི་བཀུར་མེད་ལུགས་དང༌། ྋརྒྱལ་བ་ཚངས་དབྱངས་རྒྱ་མཚོར་ཚུལ་མིན་གྱི་བྱ་སྤྱོད་མང་ལུགས་སོགས་འཆལ་གཏམ་གང་མང་བསྒྲགས་ཏེ་དཔུང་ཤུགས་ལ་བརྟེན་ནས་སྲིད་དབང་འཕྲོག་བསམས་ནའང་སྡེ་སྲིད་ཀྱི་མཚན་སྙན་མཐོ་ལ་མན་ཇུ་དང་འབྲེལ་བ་ཟབ་པས་ལག་བསྟར་བྱེད་དཀའ་བ་བྱུང༌། སྡེ་སྲིད་ཀྱིས་བོད་རང་གི་དབང་ཆར་གཞན་ལ་ཐེ་བྱུས་བྱེད་དུ་འཇུག་འདོད་མེད་ཀྱང་རང་ལ་དམག་གི་དཔུང་ཤུགས་མེད་པས་མཐར་སྐྲོད་ཐབས་བྲལ། དེ་ལྟར་བོད་སོག་བར་གྱི་འགལ་བ་ཉིན་བཞིན་ཛ་དྲག་རྣོ་ངར་ཅན་དུ་གྱུར་མཐར་ཆུ་ལུག་སྤྱི་ལོ་ ༡༧༠༣ ལོའི་སྨོན་ལམ་ཆེན་མོའི་སྐབས་ལྷ་བསངས་ཧན་གྱི་ངན་བཀོད་ལྟར་སྡེ་སྲིད་ཀྱིས་དམག་བསྐོངས་ནས་བོད་སོག་བར་དམག་འཁྲུག་ཆེན་པོ་ལངས། དུས་དེར་སེ་འབྲས་དགའ་གསུམ་གྱི་འཐུས་མི་དང༌། ལྷ་བསངས་ཧན་གྱི་རྩ་བའི་བླ་མ་ཀུན་མཁྱེན་འཇམ་དབྱངས་བཞད་པ་སོགས་ཀྱིས་བར་འདུམ་མཛད། ཤིང་བྱ་སྤྱི་ལོ་ ༡༧༠༥ ལོར་སླར་ཡང་འཁྲུགས་པས་ྋརྒྱལ་བ་ཚངས་དབྱངས་རྒྱ་མཚོ་སོགས་གོང་གསལ་མི་སྣ་མང་པོས་འདུམ་མཛད་ཅིང་མནའ་བསྐྱལ་དུ་བཅུག་པ་དང༌། སངས་རྒྱས་རྒྱ་མཚོ་སྡེ་སྲིད་ཟུར་པ་བྱས་ཏེ་ཚབ་ཏུ་ཁོང་གི་སྲས་ངག་དབང་རིན་ཆེན་བྱ་རྒྱུ་དང༌། ལྷ་བསངས་ཧན་ཕྱིར་མཚོ་སྔོན་ལ་ལོག་རྒྱུ་གཏན་འབེབས་མཛད་མོད། འོན་ཀྱང་གཡོ་ཅན་ལྷ་བསངས་ཧན་ཕྱིར་འགྲོ་ཁུལ་གྱིས་ནག་ཆུར་སླེབས་ནས་སོག་དམག་བསྐྱར་བསྒྲིགས་བྱས་ཏེ་འཕན་པོ་དང་སྟོད་ལུང་གཉིས་ནས་ཕྱིར་ལྷ་སར་དམག་དྲངས་སྐབས་བོད་དམག་སྟོབས་ཞན་སྟབས་འགོག་རྒོལ་ཕམ་ཉེས་བྱུང༌། སྡེ་སྲིད་བྱ་ཐབས་བྲལ་ནས་མྱུར་དུ་སྟོད་ལུང་གི་ལྷ་བསངས་ཧན་གྱི་ཆུང་མ་རྒྱལ་མོ་ཚེ་རིང་བཀྲ་ཤིས་ཀྱིས་ཁྲིད་པའི་དཔུང་གི་སར་ཕེབས། མོ་བོད་མི་ཞིག་ཡིན་པ་དང་སྡེ་སྲིད་རང་གིས་བོད་ཀྱི་དོན་དུ་བྱ་བ་མི་ཉུང་བ་ཞིག་བསྒྲུབས་ཡོད་པ་ཤེས་པས། མོ་བརྒྱུད་ནས་ལྷ་བསངས་ལ་སྐད་ཆ་འདྲ་བཤད་ཐུབ་བམ་སྙམ་སྟེ་ཕེབས་གནང་མཛད། བློ་ཡུལ་འདས་པ་ཞིག་ནི་མོས་ཐེ་ཚོམ་སྤུ་ཙམ་མེད་པར་བཀའ་བབས་ནས་སྡེ་སྲིད་མཆོག་སྤྱི་ལོ་ ༡༧༠༥ ལོར་བཀྲོངས་ཤིང་བོད་འབངས་ལ་སྡུག་བསྔལ་ཚད་མེད་བཟོས། དེ་ནས་རབ་བྱུང་བཅུ་གཉིས་པའི་མེ་ཁྱི་སྤྱི་ལོ་ ༡༧༠༦ ལོའི་ཟླ་བ་ ༥ ཚེས་ ༡ ཉིན་ལྷ་བསངས་ཧན་གྱིས་ྋརྒྱལ་དབང་དྲུག་པ་པོ་ཏཱ་ལའི་ཁྲི་ལས་ཕབ་སྟེ་གོང་མ་ཁང་ཤིས་ལ་ྋརྒྱལ་དབང་གི་ཚུལ་དང་མི་མཐུན་པའི་འཆལ་གཏམ་རྫུན་བཟོ་བྱས་ནས་དབྱེན་སྦྱོར་མང་ཙམ་ཞུས་པས་གོང་མས་གདན་འདྲེན་སྐུ་ཚབ་མངགས་ཤིང་ལོ་དེའི་ཟླ་བ་ ༥ ཚེས་ ༢༧ ཉིན་སོག་དམག་གིས་ལྷ་ཀླུ་དགའ་ཚལ་ནས་པེ་ཅིང་ལ་གདན་དྲངས་པའི་ལམ་བར་མཚོ་སྔོན་གྱི་ཉེ་འགྲམ་དུ་སླེབས་སྐབས་གོང་མར་ྋརྒྱལ་དབང་ལ་གློ་བུར་སྙུང་གཞི་ཕོག་ནས་དགོངས་པ་རྫོགས་ཞེས་ཞུས་ཏེ་ྋརྒྱལ་དབང་མཆོག་བྲོས་བྱོལ་ལ་ཕེབས་སུ་འཇུག་པའི་བྱ་ཐབས་སྤྱད། དེའི་རྗེས་ལྷ་བསངས་ཧན་གྱིས་པད་དཀར་འཛིན་པ་ཡེ་ཤེས་རྒྱ་མཚོ་ཞེས་པ་ྋརྒྱལ་དབང་དྲུག་པ་སྐུ་ངོ་མ་ཡིན་ཞེས་ཁྲིར་མངའ་གསོལ། འོན་ཀྱང་བོད་འབངས་ཀྱིས་གཡོ་སྒྱུའི་མཐིལ་རྟོགས་ནས་ཁས་ལེན་བྱས་མ་མྱོང༌། སྐབས་དེར་བོད་ཀྱི་གནས་ཚུལ་ཧ་ཅང་རྙོག་འཛིང་ཡིན་པས་གོང་མ་ཁང་ཤིས་ཀྱིས་ཏས་ལང་ཧོ་ཧྲའུ་སོགས་དཔོན་རིགས་བོད་དུ་བཏང་བ་མ་ཟད། ཆུ་སྦྲུལ་སྤྱི་ལོ་ ༡༧༡༣ ལོར་པཎ་ཆེན་སྐུ་ཕྲེང་ལྔ་པ་བློ་བཟང་ཡེ་ཤེས་ལ་པཎ་ཆེན་ཨེར་ཏི་ནི་སྟེ་པཌཎི་ཏ་ཆེན་པོ་རིན་པོ་ཆེ་ཞེས་པའི་མཚན་བསྟོད་ཆོ་ལོ་དང་གསེར་གྱི་ཐམ་ག་གནང་ནས་ལུགས་གཉིས་ཀྱི་བྱ་བ་སྐྱོང་དགོས་ཚུལ་བསྟན་མོད། འོན་ཀྱང་ལྷ་བསངས་ཧན་གྱིས་སྡེ་སྲིད་བཀྲོངས་ཤིང་ྋརྒྱལ་དབང་མཐར་བསྐྲད་དེ། རྫུན་དང་ཕྲ་མ། གཡོ་ཐབས་ཀྱིས་བོད་ཀྱི་ལུགས་གཉིས་དབང་ཆ་ཡོངས་སུ་འཕྲོག་པས་བོད་འབངས་སྡུག་བསྔལ་གྱི་གནས་སུ་ལྷུང༌། ཡིན་ཡང་བོད་འབངས་དང་ལྷག་པར་སྡེ་སྲིད་ཀྱི་རྗེས་འབྲངས་པ་ཚོས་ཕམ་ཁ་མྱོང་མི་འདོད་པར་ཐབས་མཁས་ལ་བརྟེན་ནས་སོག་སྡེ་བར་གྱི་འགལ་བ་བེད་སྤྱད་དེ། སོག་པོ་ཇུན་གར་བའི་སྟོབས་ཤུགས་ལ་བརྟེན་ནས་ལྷ་བསངས་ཧན་འཁོར་བཅས་པ་རྩ་མེད་བཏང་བའོ།།"
    },
    {
        "question": "ཁང་ཆེན་པ་བསོད་ནམས་རྒྱལ་པོ་དང་ང་ལུམ་སྦྱར་གསུམ་བར་འགལ་བ་བྱུང་རྐྱེན་དང་ཁང་ཆེན་པ་བཀྲོངས་ཚུལ་བཅས་ཇི་ལྟར་ཡིན་ནམ།",
        "answer": "རབ་བྱུང་བཅུ་གཉིས་པའི་ལྕགས་བྱི་སྤྱི་ལོ་ ༡༧༢༠ ལོའི་ཟླ་ ༩ ཚེས་ ༡༥ ཉིན་ྋརྒྱལ་དབང་བསྐལ་བཟང་རྒྱ་མཚོ་མཆོག་གསེར་ཁྲིར་མངའ་གསོལ། ལོ་འདིར་སྟག་རྩེ་སྡེ་པ་བཀྲོངས་པའི་འོག་ཏུ་ང་ཕོད་པ་རྡོ་རྗེ་རྒྱལ་པོ་དང༌། གུང་ལུམ་པ་བཀྲ་ཤིས་རྒྱལ་པོ་ནས་དབུ་འཁྲིད་ཐོག་ལྷ་མིའི་ཚོགས་འདུ་གྲོས་བསྡུར་གྱིས་ཆབ་སྲིད་ལོ་གཅིག་ཙམ་བསྐྱངས་ཤིང༌། ལྕགས་གླང་སྤྱི་ལོ་ ༡༧༢༡ ལོར་མངའ་རིས་སྐོར་གསུམ་གྱི་གཙོ་བོ་ཁང་ཆེན་བསོད་ནམས་རྒྱལ་པོ་ ༼དའི་ཆིང་བཱ་དུར།༽ བཀའ་བློན་གྱི་གཙོ་བོ་དང༌། དེའི་ལས་རོགས་སུ་ང་ཕོད་རྡོ་རྗེ་རྒྱལ་པོ་དང༌། ལུམ་པ་བཀྲ་ཤིས་རྒྱལ་པོ་བསྐོ་གཞག་གིས་ཁོང་གསུམ་ནས་ལོ་གསུམ་རིང་སྲིད་དབང་བཟུང་མུས་རབ་བྱུང་བཅུ་གཉིས་པའི་ཤིང་འབྲུག་སྤྱི་ལོ་ ༡༧༧༤ ལོར་སླར་ཡང་བཀའ་བློན་གསར་པ་སྦྱར་ར་བ་བློ་གྲོས་རྒྱལ་པོ་དང༌། ཕོ་ལྷ་བ་བསོད་ནམས་སྟོབས་རྒྱལ་གཉིས་བཀའ་བློན་དུ་བསྐོས་པའི་གཙོ་བོ་དའི་ཆིང་བཱ་དུར་གྱིས་མཛད་དོ།། བཀའ་བློན་ཐུན་མོང་ནས་སྲིད་འགན་བླངས་ཏེ་མེ་ལུག་སྤྱི་ལོ་ ༡༧༢༧ བར་ཆབ་སྲིད་ལོ་བདུན་བསྐྱངས། དེའི་རིང་ཁང་ཆེན་ནས་ཁེངས་དྲེགས་ཆེ་ཞིང་བརྒྱ་ཁ་གཅིག་གཅོད་བྱེད་པ་སོགས་ལ་བརྟེན་ནས་བཀའ་བློན་ལས་རོགས་རྣམས་ཡིད་མ་རངས་པ་དང༌། ཕན་ཚུན་དད་མོས་དང༌། ཉེ་ཕྱོགས་སོགས་ཀྱི་རྐྱེན་པས་རིམ་བཞིན་མི་མཐུན་པར་གྱུར་ཏེ་དའི་ཆིང་བཱ་དུར་དང༌། ཕོ་ལྷ་བསོད་ནམས་སྟོབས་རྒྱལ་ཕྱོགས་གཅིག་དང༌། ང་ཕོད། ལུམ་པ། སྦྱར་ར་གསུམ་ཕྱོགས་གཅིག་ཏུ་གྱུར་སྐབས་ཕོ་ལྷ་བས་དའི་ཆིང་བཱ་དུར་ལ་དོགས་ཟོན་དགོས་ཚུལ་ཞུས་ཀྱང་དའི་ཆིང་གིས་དོ་སྣང་མ་བྱས་ཤིང༌། མི་རིང་བར་ཁང་ཆེན་ནས་མངའ་རིས་སུ་བྱོན་པ་དང་ཕོ་ལྷ་བ་གཡོལ་ནས་རང་གཞིས་གཙང་དུ་འཁོར་ཞག་ཏུ་ཕྱིར་ཕེབས་པའི་གོ་སྐབས་དང་བསྟུན་ནས་ང་ལུམ་སྦྱར་གསུམ་གཅིག་ཏུ་སྒྲིལ་ཏེ་ཁང་ཆེན་ལ་མ་དགའ་བས་གཡོ་འཕྲུལ་རྒོལ་བའི་གྲོས་བཤམས་སོ།། མེ་ལུག་སྤྱི་ལོ་ ༡༧༢༧ བོད་ཟླ་ ༦ ཚེས་ ༡༨ ཉིན་ང་ལུམ་སྦྱར་གསུམ་གྱིས་ལྷ་སའི་གཙུག་ལག་ཁང་གི་སྒོ་མཆོར་གྱི་ཡང་སྟེང་བཀའ་ཤག་འཚོགས་ཡུལ་ཚོམས་ཆེན་ཁམས་གསུམ་ནང་དའི་ཆིང་ལ་སྙན་ཞུ་རིང་པོ་ཞིག་ཕུལ་བར་གཟིགས་བཞིན་པའི་དུས་སུ་ང་ལམ་སྦྱར་གསུམ་དང༌། ཁོང་ཚོའི་ཁོངས་མིས་གྲི་རུབ་བརྒྱབ་སྟེ་བཀྲོངས་པ་མ་ཟད། ཕྱི་རོལ་དུ་ཡོད་པའི་ཞབས་ཕྱི་དང༌། མཛོད་པ། རི་མོ་མཁན་སོགས་ཀྱང་བསད། དའི་ཆིང་བཱ་དུར་གྱི་བཞུགས་གནས་ཕུན་ཚོགས་རབ་བརྟན་དཔལ་འབྱོར་དུ་བཙུན་མོ་ཆེ་ཆུང་གཉིས་བཀྲོངས་པ་སོགས་ཉེས་པ་མེད་བཞིན་དུ་ཉམས་ཉེས་སུ་བཏང༌། ས་སྤྲེལ་སྤྱི་ལོ་ ༡༧༢༨ ལ་ཕོ་ལྷ་བས་གཙང་སྟོད་ནས་གཡུལ་བཤམས་ཏེ་འཐབ་པས། ལས་འབྲས་དང་བསོད་ནམས་ཀྱི་དཔུང་ཤུགས་བཙན་པོས་བོད་ལྗོངས་སྟོད་སྨད་ཀྱི་ས་ཕྱོགས་ཕལ་ཆེ་བ་མི་དབང་ཕོ་ལྷ་བ་བསོད་ནམས་སྟོབས་རྒྱལ་གྱི་ཕྱོགས་སུ་བྱུང༌། སྐབས་དེར་ཕོ་ལྷ་བའི་ཐབས་བྱུས་ཀྱིས་ྋགོང་ས་བདུན་པ་ཆེན་པོའི་སྐུ་ཕྱྭའི་འགན་སྲུང་བ་ཡིན་ཚུལ་ཨམ་བན་དཔུང་དམག་བཅས་ཆེད་བསྐུལ་ལྷ་སར་འབྱོར་ཏེ་ཕོ་ལྷ་བས་ཞུས་རྗེས་ལྟར་ང་ལུམ་སྦྱར་གསུམ་རྗེས་འབྲང་དང་བཅས་པ་མི་བཅུ་གསུམ་དུས་གཅིག་ཏུ་བཀུམ། མི་དབང་ཕོ་ལྷ་བ་བསོད་ནམས་སྟོབས་རྒྱལ་གྱིས་ས་སྤྲེལ་སྤྱི་ལོ་ ༡༧༢༨ ལོ་ནས་མེ་ཡོས་སྤྱི་ལོ་ ༡༧༤༧ བར་སྲིད་དབང་མི་ལོ་ཉི་ཤུར་བསྐྱངས་བཅས་སོ།།"
    },
    {
        "question": "༧༩༽དྲི་བ། ྋརྒྱལ་དབང་བདུན་པས་བཀའ་ཤག་བཙུགས་ཚུལ་དང༌། ཕོ་སྲས་འགྱུར་མེད་རྣམ་རྒྱལ་གྱིས་རྒྱ་དམག་ཕྱིར་ཕུད་བྱེད་ཚུལ་ཇི་ལྟར་ཡིན་ནམ།",
        "answer": "ཕོ་ལྷ་བ་བསོད་ནམས་སྟོབས་རྒྱལ་གཤེགས་རྗེས་ཕོ་སྲས་གཉིས་པ་འགྱུར་མེད་རྣམ་རྒྱལ་གྱིས་རབ་བྱུང་བཅུ་གསུམ་པའི་མེ་ཡོས་སྤྱི་ལོ་ ༡༧༤༧ ལོར་ཕའི་གོ་ས་ཤུལ་འཛིན་བྱས་ནས་བོད་ཀྱི་ལས་དོན་ཕ་དུས་ལྟར་བསྐྱངས། སྐབས་དེར་བོད་དུ་ཡོད་པའི་མན་ཆིན་གྱི་དམག་གིས་བོད་ཀྱི་མི་སེར་ལ་བརྙས་གཙེ་དང༌། རྒྱུ་ནོར་ཟ་རྔམ་ཆེ་བས་འགྱུར་མེད་རྣམ་རྒྱལ་གྱིས་མན་ཆིན་དཔོན་དམག་གཅིག་ཀྱང་མ་ལུས་པར་ཕྱིར་འཐེན་བྱེད་དགོས་ཞེས་ལྷ་སྡོད་ཀྱི་ཨམ་བན་གྱི་སྲུང་དམག་བརྒྱ་ཙམ་ལས་ཕྱིར་འཐེན་བྱེད་རྒྱུ་དང༌། ཨམ་བན་ངོ་གཡོག་དང་དམག་འཕྲོ་མ་བཅས་ཀྱིས་སྔར་བཞིན་འཕྲོག་བཅོམ་དང་བརྡབས་བསིག་མི་འབྱུང་ཆེད་ཕོགས་ཐོབ་དགོས་མཁོ་འདང་ངེས་གནང་རྒྱུ་ཡིན་ཚུལ་ཁས་ལེན་བྱས་པ་ཡིན། ལྕགས་རྟ་སྤྱི་ལོ་ ༡༧༥༨ ལོར་འགྱུར་མེད་རྣམ་རྒྱལ་གྱིས་སླར་ཡང་ཨམ་བན་གཉིས་དང་དམག་འཕྲོ་མ་གཅིག་ཀྱང་མ་ལུས་པར་ཕྱིར་འཐེན་པའི་རེ་བ་བཏོན་སྟབས། ཨམ་བན་ཡིད་མ་རངས་པར་གྱུར་བ་དང༌། ཁོ་ཇུན་གར་བ་དང་འབྲེལ་བ་ཡོད་པ་ཤེས་ཤིང་ནང་ཁུལ་དུ་མི་དྲག་དུ་མ་ཞིག་སྲིད་སྐྱོང་བར་མི་དགའ་བ་སོགས་ཀྱི་རྐྱེན་ལས། ཨམ་བན་གཉིས་ཀྱིས་གཡོ་ཐབས་ཀྱིས་འགྱུར་མེད་རྣམ་རྒྱལ་གཡོག་འཁོར་དང་བཅས་པ་དམར་གསོད་བཏང་ངོ༌།། དེ་ནས་འགྱུར་མེད་རྣམ་རྒྱལ་གྱི་ཕྱོགས་མགྲོན་གཉེར་བློ་བཟང་བཀྲ་ཤིས་སོགས་གནས་ཚུལ་དེར་བཟོད་ཐབས་བྲལ་ནས་དམག་ཁྲིད་དེ་ཨམ་བན་ཧཕུ་ཆེན་དང་ལས་རོགས་ལབ་ཏུན་གཉིས་ལྷ་ལྡན་ཁྲོམ་གཟིགས་སྒང་དུ་དམར་གསོད་བཏང༌། སྐུ་སྲུང་དང་ཞབས་འབྲིང་བ་བརྒྱ་ལྷག་བསད་ཅིང་ཉིས་བརྒྱ་ལྷག་རྩེ་ཕོ་བྲང་དུ་བྲོས་ཏེ་སྲོག་སྐྱོབ་ཞུས་པས་ྋརྒྱལ་དབང་མཆོག་གིས་གསོད་མི་ཆོག་པའི་བཀའ་སྩལ་ཡང་རྒྱ་མི་མཐོང་ཚད་བསད་པར་གྲགས། ྋགོང་ས་མཆོག་གི་ཐུགས་བཀོད་ལྟར་དགའ་བཞི་རྡོ་རིང་པཌཎི་ཏ་མགོན་པོ་དངོས་གྲུབ་རབ་བརྟན་ལས་ཚབ་ཏུ་བསྐོས། ལོ་དེར་མན་ཆིན་གྱི་དམག་དང་ཕོ་ཉ་ལྷ་སར་འབྱོར་ནས་གོང་མའི་བཀའ་ལྟར་མགྲོན་གཉེར་འཁོར་དང་བཅས་པ་བསད་ཅིང་རྒྱུ་ནོར་གཞུང་བཞེས་མཛད་དོ།། དེ་ནས་ལྕགས་ལུག་སྤྱི་ལོ་ ༡༧༥༡ ལོར་བོད་བཀའ་ཤག་སྲིད་གཞུང་དངོས་སུ་བཙུགས་གནང་མཛད་ཅིང༌། ྋརྒྱལ་དབང་བསྐལ་བཟང་རྒྱ་མཚོས་བོད་ཀྱི་ཆོས་སྲིད་གཉིས་ཀྱི་འགན་དབང་ཡོངས་རྫོགས་བཞེས། ྋརྒྱལ་དབང་བདུན་པ་མཆོག་ནས་བཟུང་སྟེ་ྋརྒྱལ་དབང་ནར་མ་སོན་ཞིང༌། མར་སོན་ཞིང་སློབ་གཉེར་མཐར་ཕྱིན་རྗེས་རྒྱལ་ཚབ་སྲིད་སྐྱོང་བསྐོ་བཞག་དང༌། ནར་སོན་ཞིང་སློབ་གཉེར་མཐར་ཕྱིན་རྗེས་སྲིད་དབང་ྋརྒྱལ་དབང་རིན་པོ་ཆེར་འབུལ་བའི་སྲོལ་གཏོད། སྐབས་དེར་བཀའ་ཤག་ལ་བཀའ་བློན་བཞི་བསྐོས་ཡོད་པ་ནི། གཙོ་བོ་རྡོ་རིང་པཌཎི་ཏ་དང༌། མདོ་མཁར་ཞབས་དྲུང་ཚེ་རིང་དབང་རྒྱལ། ཐོན་པ་སྲིད་ཆོས་རྡོ་རྗེ། སེར་མོ་བ་མགྲོན་གཉེར་དར་ཧན་ཉི་མ་རྒྱལ་མཚན་བཅས་བཀའ་བློན་དུ་བསྐོ་བཞག་སྩལ། ཕྱི་ནང་གི་བྱ་བ་གང་ཅི་ཐུན་མོང་ཐོག་གཅོད་བྱས་པ་ལས་བརྒྱ་ཁ་གཅིག་མི་བྱེད་པ་དང༌། ངེས་པར་དུ་ྋརྒྱལ་དབང་མཆོག་ལ་ཞུ་འབུལ་བརྩི་བཀུར་བྱ་དགོས་པ་གཏན་འབེབས་མཛད་དོ།། དེའི་རྗེས་ཡིག་ཚང་ལས་ཁུངས་གསར་དུ་བཙུགས་ཤིང་དེར་མཁན་དྲུང་ཏཱ་བླ་མ་གཅིག་དང་མཁན་དྲུང་གསུམ་བསྐོ་བཞག་གནང༌། དེ་ནས་བཟུང་བོད་གཞུང་བཀའ་ཤག་སྲིད་གཞུང་གི་དོན་མཐའ་དག་གི་བཀོད་འདོམས་མཛད་དེ་དགའ་ལྡན་ཕོ་བྲང་པའི་སྲིད་དབང་སྲ་བརྟན་དུ་བཏང༌། བོད་སོག་གི་དྲག་ཞན་དཔོན་རིགས་ཐམས་ཅད་ཁོང་ལ་དད་འདུན་ཆེ་སྟབས། བོད་ནང་ཁུལ་གྱི་འགལ་བ་སྣ་ཚོགས་མཚམས་ཆད་དེ་སྐྱ་སེར་བྱིངས་བདེ་འཇགས་སོས་དལ་ངང་འཚོ་བ་རོལ་ཐུབ་པ་བྱུང་བ་དང༌། སྡེ་སྲིད་ཀྱི་དོད་དུ་བཀའ་བློན་འཇོག་པའི་སྲོལ་ནི་རབ་བྱུང་བཅུ་གཉིས་པའི་ལྕགས་གླང་སྤྱི་ལོ་ ༡༧༢༡ ལོ་ནས་བོད་ལ་དར་བ་ཡིན་ཞིང༌། དེ་སྐབས་བཀའ་བློན་གྱི་ཐོག་མ་ནི་མངའ་རིས་སྐོར་གསུམ་གྱི་དཔོན་ཁང་ཆེན་བསོད་ནམས་རྒྱལ་པོ་དང༌། ཤར་ཀོང་པོའི་ཡུལ་གྱི་གཙོ་བདག་ང་ཕོད་རྡོ་རྗེ་རྒྱལ་པོ། ལུམ་པ་བཀྲ་ཤིས་རྒྱལ་པོ། སྦྱར་ར་བ་བློ་གྲོས་རྒྱལ་པོ་བཅས་ཡིན་པ་དང༌། དུས་ཕྱིས་ཆུ་ཡོས་སྤྱི་ལོ་ ༡༧༢༣ ལོར་ཕོ་ལྷ་བ་བསོད་ནམས་སྟོབས་རྒྱལ་ལའང་བཀའ་བློན་གྱི་གོ་གནས་སྩལ་བ་བཅས་ལགས་སོ།།"
    },
    {
        "question": "ཕྱི་ལོ་ ༡༧༨༨ ལོ་དང་ ༡༧༩༡ ལོ་སོ་སོར་གོར་བོད་དམག་འཁྲུག་བསླངས་པའི་འབྱུང་རྐྱེན་དམག་འཁྲུག་སྐོར་ཇི་ལྟར་ཡིན་ནམ།",
        "answer": "ལྕགས་ཡོས་སྤྱི་ལོ་ ༡༧༧༡ ལོར་མན་ཇུའི་དམག་གིས་སོག་པོ་ཨོ་རོད་ཇུན་གར་ཡུལ་དུ་བཙན་འཛུལ་བྱས་ཏེ་དཔོན་རིགས་ཚོ་ཁག་ལྔ་བཅུ་སྐོར་དང༌། ཁྱིམ་དུད་ཁྲི་ཚོ་བཅུ་སྐོར་ལ་བརྡབ་གསིག་བཟོ་སྐབས། བོད་གཞུང་གི་རྒྱ་སོག་གཉིས་ཀར་ལེགས་ཆེའི་ཞུ་འདུམ་གནང་སྟེ། ཇུན་གར་སོག་པོ་རྣམས་ཞི་མཐུན་ངང་རང་ཡུལ་དུ་གནས་འཁོད་ཐུབ་པ་དང༌། མན་ཇུའི་དཔོན་དམག་གིས་བཙན་འཛུལ་ནམ་ཡང་མི་བྱེད་པའི་ཕན་ཚུན་གཉིས་ཀར་བཀའ་དྲིན་ཆེ་བའི་མཛད་རྗེས་རླབས་ཆེན་བསྐྱངས་ཡོད། སྐུ་ཕྲེང་འདིའི་སྐབས་གོར་ཥ་དང་བོད་དབར་དམག་འཁྲུག་སྔ་རྗེས་བྱུང་སྟེ་གཙང་སྟོད་ཁུལ་དུ་བརྡབ་གསིག་ཚབས་ཆེན་བྱུང༌། གོར་བོད་དམག་འཁྲུག་གི་འབྱུང་རྐྱེན་གཙོ་བོ་ནི། སྐབས་དེའི་བལ་པོའི་ཊམ་གསར་ལ་བོད་གཞུང་གིས་དེ་སྔའི་ཊམ་ནག་གི་གོང་ཚད་དང་གཅིག་མཚུངས་གནང་བའི་ཁར། དེ་སྔ་འབྲུག་པས་གོར་ཥ་བརྒྱུད་བསྐུལ་བྱས་ཏེ་འབྲས་ལྗོངས་སུ་བཙན་འཛུལ་བྱེད་སྐབས། བོད་གཞུང་གིས་འབྲས་ལྗོངས་ལ་རྒྱབ་གཉེར་གྱིས་ཕྱོགས་གཉིས་ཞི་ཆིངས་བྱུང་བར་གོར་ཕྱོགས་འདོད་པ་ཁེངས་མེད་པ་སོགས་ལ་བསྙད་དེ༑ ཀརྨ་ཞྭ་དམར་བ་སྐུ་ཕྲེང་བཅུ་པ་མི་གཏེར་དུ་བཀག་ཉར་གྱིས་བོད་གཞུང་ལ་འཇིགས་བསྐུལ་བྱས་པ་དང༌། ཕྱི་ལོ་ ༡༧༨༧ ལོར་གོར་དམག་སྟོང་ཕྲག་མང་པོས་གཉའ་ནང་དང༌། རོང་ཤར། སྐྱིད་གྲོང་བཅས་ལ་གློར་འགེབས་ཀྱིས་བཙན་འཛུལ་བྱས། བོད་གཞུང་གིས་དབུས་ཀོང་དང༌། ཁམས་བཅས་སུ་དམག་བསྐུལ་གྱིས་གོར་དམག་ལ་དཔའ་ངར་ཆེན་པོས་ཕར་རྒོལ་བྱས་པས། གོར་དམག་མདུན་ཕྱོགས་སུ་འགྲོ་ཁྱབ་ཆེན་པོ་མ་ཐུབ་ཀྱང༌། གཙང་སྟོད་ཡུལ་སྡེ་ཁག་ལ་གཏོར་བཅོམ་ཚད་མེད་ཕོག གནས་ཚུལ་དེ་ལྷ་སྡོད་མན་ཇུའི་ཨམ་བན་གྱིས་རྒྱ་ནག་གོང་མར་ཞུ་བསྐུལ་ཕུལ་བས། ཟི་ཁྲོན་ནས་རྒྱའི་དཔུང་དམག་བོད་དུ་འབྱོར་ནའང༌། རྒྱ་དམག་རྣམས་ཀྱིས་དགྲ་འཐབ་བྱ་རྒྱུ་ཕར་ཞོག བོད་གཞུང་དམངས་གཉིས་ལ་སུན་གཙེར་ཟ་རྔམས་ཀྱིས་བོད་ཀྱི་ཁེ་ཕན་བློས་བཏང་ཐོག་གོར་ཥ་དང་ཞི་ཆིངས་འབའ་ཞིག་ཡོང་ཐབས་བྱས། ས་བྱ་སྤྱི་ལོ་ ༡༧༨༩ ལོར་བོད་ཕྱོགས་ནས་བཀའ་བློན་རྡོ་རིང་བསྟན་འཛིན་དཔལ་འབྱོར་གྱིས་གཙོས་པས་གོར་ཥའི་སྐུ་ཚབ་དང་ཆིངས་མོལ་བྱས་འབྲས་སུ། བོད་གཞུང་གིས་གོར་ཥའི་ཊམ་གསར་འགྲོ་རྒྱུགས་ཡོང་སླད་འཛའ་ཐང་ཁྱད་པར་བཟོ་རྒྱུ་དང༌། ས་ཤོར་རྫོང་གཞིས་ཁག་གི་བླུ་ཡོན་དངུལ་འབོར་གང་ཙམ་སྤྲོད་རྒྱུ་སོགས་ཀྱི་ཆིངས་དོན་བསྒྲིགས་ནའང༌། དོན་དངོས་ཐོག་ཆིངས་དོན་དེ་དག་ལ་བོད་ཕྱོགས་ནས་བརྩི་བཀུར་མ་བྱས་པར་བརྟེན། ཕྱི་ལོ་ ༡༧༩༡ ལོར་གོར་དམག་ཕོན་ཆེ་གཙང་བར་དུ་སླེབས་ཏེ། གཞིས་རྩེ་བཀྲ་ཤིས་ལྷུན་པོ་སོགས་སུ་བཅོམ་འཕྲོག་ཚོད་མེད་བྱས། ཕྱི་ལོ་ ༡༧༩༡ ལོར་མན་ཇུ་གོང་མ་ཆན་ལུང་གིས་རྒྱ་དམག་ཕོན་ཆེ་བཏང་སྟེ་དམག་རོགས་བྱུང་བས། བོད་ཕྱོགས་ཀྱིས་དཔའ་ངར་ཆེན་པོས་ཕར་རྒོལ་བྱས་ཏེ་གོར་དམག་རྣམས་ཕྱིར་འབུད་བཏང་སྟེ་རྒྱལ་ས་ཀ་ཐ་མན་གྲུ་མ་ཐུག་བར་སླེབས་སྐབས། གོར་ཥ་རྣམས་སྐྲག་སྟེ་བོད་པའི་མི་གཏེར་དང༌། གདན་ས་བཀྲ་ཤིས་ལྷུན་པོ་སོགས་ནས་བརྐུ་འཕྲོག་བྱས་པའི་དངོས་རྟེན་ཁག་ཅིག་བཅས་ཕྱིར་སློག་ཞུས་ཏེ་ཞི་ཆིངས་ཡོང་བར་རེ་འབོད་ཞུས་པར་བརྟེན། གོར་བོད་དབར་ཆིངས་ཡིག་བཞག་སྟེ། དེ་སྔའི་ཆིངས་དོན་ལ་གནས་ཏེ་གོར་བོད་གཉིས་ཕན་ཚུན་དུས་གཏན་དུ་ཞི་མཐུན་མཉམ་གནས་བྱ་རྒྱུར་མོས་མཐུན་བྱུང་བ་བཅས་རྒྱལ་རབས་སློབ་དེབ་ལྟར་བཀོད་པའོ།།"
    },
    {
        "question": "ྋརྒྱལ་མཆོག་འཕྲིན་ལས་རྒྱ་མཚོའི་སྐབས་ལ་དྭགས་ཌོག་རའི་དམག་འཁྲུག་གི་འབྱུང་རྐྱེན་དང་དམག་འཁྲུག་བྱུང་ཚུལ་ཇི་ལྟར་ཡིན་ནམ།",
        "answer": "དེ་ཡང་ཌོག་རའི་དམག་འཁྲུག་ནི། ལ་དྭགས་ནི་བོད་ཀྱི་ནུབ་ངོས་སུ་ཡོད་པའི་ཡུལ་སྡེ་ཞིག་ཡིན། ཤིང་རྟ་སྤྱི་ལོ་ ༡༨༣༤ ལོར་སིང་པ་ཌོག་རའི་རྒྱལ་པོས་ལ་དྭགས་བཙན་བཟུང་བྱས་ཏེ། བོད་དང་ལ་དྭགས་དབར་གྱི་ཚོང་ལམ་བཅད་པ་མ་ཟད། ལྕགས་གླང་སྤྱི་ལོ་ ༡༨༤༡ ལོར་ལ་དྭགས་དང་སིང་པ་བསྒྲིལ་བའི་དམག་དཔུང་ཁྱོན་ཆེ་བཏང་སྟེ་བོད་ཀྱི་མངའ་རིས་སྐོར་གསུམ་ལ་བཙན་འཛུལ་བྱས། བོད་གཞུང་གིས་ཟུར་ཁང་པ་ཚེ་བརྟན་རྡོ་རྗེ་དམག་སྤྱིར་བསྐོས་ཏེ་ཕར་རྒོལ་ལན་མང་བྱས་ཀྱང༌། སིང་པ་རྣམས་གོ་ལག་བཙན་པས་བོད་དམག་རྣམས་གཡུལ་རྒྱལ་མ་ཐུབ། སླར་ཡང་བོད་གཞུང་གིས་མདའ་དཔོན་བཤད་སྒྲ་དབང་ཕྱུག་རྒྱལ་པོ་དང༌། དབུས་གཙང་གི་ཡུལ་དམག་བཅས་རྒྱབ་སྣོན་དུ་བཏང་སྟེ་ཕར་རྒོལ་སྔར་ལས་ཤུགས་ཆེར་བྱས་པས། བོད་ས་མངའ་རིས་སྐོར་གསུམ་ཡོངས་རྫོགས་ཚུར་བླངས་པ་ཟད། ལ་དྭགས་ཀྱི་ས་ཆ་ནས་སིང་པ་ཡོངས་རྫོགས་མཐར་སྐྲོད་བཏང༌། སྐབས་དེར་བོད་དམག་རྣམས་ཤི་རྨས་གང་འཚམ་བྱུང་ནའང༌། བོད་ཕྱོགས་གཡུལ་ལས་རྒྱལ་ཏེ་བོད་སིང་གཉིས་ཕན་ཚུན་གཉིས་མོས་ཀྱི་ཆིངས་ཡིག་བཞག་སྟེ་དཔའ་མཛངས་རྟུལ་ཕོད་ངང་ཕྱི་རོལ་བཙན་འཛུལ་པར་འཐབ་འཛིང་བྱས་ཏེ་བོད་ཀྱི་མཐའ་མཚམས་བརྟན་སྲུང་བྱས་པའི་མཛད་རྗེས་རླབས་ཆེན་བཞག་གོ། ཕྱི་ལོ་ ༡༨༦༠ ལོར་ྋརྒྱལ་དབང་འཕྲིན་ལས་རྒྱ་མཚོ་སྐུ་ན་ཕྲ་བས་སྲིད་དབང་རྭ་སྒྲེང་རྒྱལ་ཚབ་ཀྱིས་བཞེས་པའི་རིང༌། ལས་དོན་ཆེ་ཕྲ་ཀུན་ལ་ྋརྒྱལ་བའི་ཕྱག་ཐམ་སྤྱོད་ཐལ་ཆེ་བས། ཐམ་འཛིན་བསྐོ་རྒྱུའི་འཆར་གཞི་བཀའ་བློན་བཤད་སྒྲ་བ་དབང་ཕྱུག་རྒྱལ་པོ་སོགས་བཀའ་བློན་ཐུན་མོང་ནས་ཕུལ་བར་བརྟེན། བཤད་སྒྲ་སྙེ་མོ་སྨོན་མཁར་གཞིས་ཁོངས་སུ་རྒྱང་ཕུད་བཏང་བ་མ་ཟད། ད་དུང་མདའ་དཔོན་ཐོན་པ་སོགས་མངགས་ཏེ་གཡོ་ཐབས་ཀྱིས་བཀྲོངས་རྩིས་བྱས་ཀྱང༌། བཤད་སྒྲའི་ཉེ་ཕྱོགས་དགའ་ལྡན་ཤར་རྩེའི་ཕྱག་མཛོད་དཔལ་ལྡན་དོན་གྲུབ་ཀྱིས་དགའ་འབྲས་ཐུན་མོང་གི་ཐོག  བོད་གཞུང་དཔོན་རིགས་ནང་དུའང་རྒྱབ་སྐྱོར་བླངས་ཏེ། བོད་དམག་དང་དགའ་འབྲས་གྲྭ་ཤར་ཚོས་རྭ་སྒྲེང་རྒྱལ་ཚབ་ལ་དཔུང་རྒོལ་བྱས་པས། རྭ་སྒྲེང་དཔོན་འཁོར་རྣམས་རྒྱ་ནག་པེ་ཅིང་དུ་བྲོས་བྱོལ་ཕེབས་དགོས་བྱུང༌། དེ་ནས་དགའ་འབྲས་དྲུང་སྤྱིས་གཙོས་པའི་བོད་ལྗོངས་སེར་སྐྱ་ཡོངས་ཀྱི་རེ་མོས་ལྟར། ྋརྒྱལ་དབང་མཆོག་དགུང་གྲངས་ ༧ ལས་མ་ཕེབས་ཀྱང་ཕྱི་རྒྱར་ལུགས་གཉིས་ཆབ་སྲིད་ཀྱི་ཐུགས་འགན་བཞེས་པའི་ཚུལ་བཞེས་ཐོག་ནང་དོན་བཤད་སྒྲ་དབང་ཕྱུག་རྒྱལ་པོ་སྲིད་སྐྱོང་དུ་བསྐོ་བཞག་གནང་བ་བཅས་སོ།།"
    },
    {
        "question": "ྋརྒྱལ་དབང་བདུན་པ་ནས་བཅུ་གསུམ་པའི་བར་སྲིད་སྐྱོང་གང་དག་སོང་བ་དང༌། རྭ་སྟག་དབར་འགལ་བ་བྱུང་ཚུལ་ཇི་ལྟར་ཡིན་ནམ།",
        "answer": "ྋརྒྱལ་དབང་བདུན་པ་བསྐལ་བཟང་རྒྱ་མཚོས་སྲིད་མཛད་རྗེས་རྒྱལ་ཚབ་ཀྱི་ཐོག་མ་དེ་མོ་ངག་དབང་འཇམ་དཔལ་བདེ་ལེགས་རྒྱ་མཚོས་སྲིད་ལོ་ངོ་ཉི་ཤུ་དང༌། ཚེ་སྨོན་གླིང་ཁྲི་ཆེན་ངག་དབང་ཚུལ་ཁྲིམས་ཀྱིས་ལོ་བཅུ། ྋརྒྱལ་དབང་སྐུ་ཕྲེང་བརྒྱད་པ་འཇམ་དཔལ་རྒྱ་མཚོས་ཀུན་བདེ་གླིང་རྟ་ཚག་ཧུ་ཐོག་ཐུ་བསྟན་པའི་མགོན་པོ་དང་མཉམ་འབྲེལ་གྱིས་ལོ་ངོ་བཅུ་དགུ། དེ་ནས་ྋརྒྱལ་དབང་རིན་པོ་ཆེ་སྐུ་འདས་ཕྱིན་སླར་ཡང་ཀུན་གླིང་རྟ་ཚག་བསྟན་པའི་མགོན་པོས་ལོ་དྲུག དེ་མོ་ངག་དབང་བློ་བཟང་ཐུབ་བསྟན་འཇིགས་མེད་རྒྱ་མཚོས་ལོ་ངོ་དགུ། ཚེ་གླིང་ངག་དབང་འཇམ་དཔལ་ཚུལ་ཁྲིམས་ཀྱིས་ལོ་ངོ་ཉི་ཤུ་རྩ་ལྔ། དེའི་འཕྲོས་ནས་པཎ་ཆེན་སྐུ་ཕྲེང་བདུན་པ་བསྟན་པའི་ཉི་མས་ཟླ་བ་བརྒྱད་ལྷག རྭ་སྒྲེང་ངག་དབང་ཡེ་ཤེས་ཚུལ་ཁྲིམས་རྒྱལ་མཚན་གྱིས་ལོ་བཅོ་བརྒྱད། བཤད་སྒྲ་དབང་ཕྱུག་རྒྱལ་པོས་ལོ་གསུམ། སྡེ་དྲུག་ཧུ་ཐོག་ཐུ་མཁྱེན་རབ་དབང་ཕྱུག་གིས་ལོ་ངོ་བརྒྱད། ྋརྒྱལ་དབང་སྐུ་ཕྲེང་བཅུ་གཉིས་པ་འཕྲིན་ལས་རྒྱ་མཚོས་ལོ་གསུམ། དེ་ནས་ཀུན་གླིང་རྟ་ཚག་ངག་དབང་དཔལ་ལྡན་ཡེ་ཤེས་ཀྱིས་ལོ་བཅུ་གཉིས། དེ་མོ་ཧུ་ཐོག་ཐུ་ངག་དབང་བློ་བཟང་འཕྲིན་ལས་རབ་རྒྱས་ཀྱིས་ལོ་ངོ་བཅུ་རིང་སྲིད་བསྐྱངས་ཤིང༌། དེ་ནས་ྋརྒྱལ་དབང་བཅུ་གསུམ་པ་ཆེན་པོ་ཐུབ་བསྟན་རྒྱ་མཚོས་སྲིད་མཛད་པའི་དབུ་བཟུང་བ་ཡིན་ནོ།། རབ་བྱུང་བཅོ་ལྔ་པའི་ཆུ་བྱ་སྤྱི་ལོ་ ༡༩༣༣ ལོའི་ཟླ་བ་བཅུ་པའི་ནང་ྋརྒྱལ་དབང་ཐུབ་བསྟན་རྒྱ་མཚོ་མཆོག་དགོངས་པ་གཞན་དོན་གཤེགས་རྗེས་བོད་ལྗོངས་ཚོགས་འདུ་རྒྱས་འཛོམས་གྲོས་བསྡུར་བྱས་ཐོག་སྤྱི་མོས་ལྟར་རྭ་སྒྲེང་རིན་པོ་ཆེ་འཇམ་དཔལ་ཡེ་ཤེས་བསྟན་པའི་རྒྱལ་མཚན་མཆོག་གིས་རྒྱལ་ཚབ་ཀྱི་ཐུགས་འགན་ལོ་ངོ་ལྔ་ཙམ་བཞེས་མཐར་རྐྱེན་དབང་གིས་དགོངས་ཞུ་ཞུས་ཤིང༌། སྤྱི་ལོ་ ༡༩༤༡ ལོའི་ཟླ་བ་དང་པོར་ཡོངས་འཛིན་སྟག་བྲག་ངག་དབང་གསུང་རབ་མཐུ་སྟོབས་བསྟན་པའི་རྒྱལ་མཚན་སྲིད་སྐྱོང་གི་ཁྲིར་ཕེབས། སྐབས་དེར་རྒྱལ་ཚབ་སྟག་བྲག་རིན་པོ་ཆེས་ལོ་ངོ་གསུམ་གྱི་རིང་སྲིད་མཛད་ཕྱིན་སྲིད་སྐྱོང་གི་ལས་འཁུར་སླར་ཡང་རྒྱལ་ཟུར་རྭ་སྒྲེང་རིན་པོ་ཆེར་ཕྱིར་འབུལ་བྱ་རྒྱུའི་ཁ་གཏན་བཞག་ཡོད་ཀྱང༌། ཕྱིས་སུ་དུས་མཚམས་དེ་འདས་ཟིན་ནའང་སྟག་བྲག་རིན་པོ་ཆེ་དང་སེར་བྱེས་མཁན་པོ་ངག་དབང་རྣམ་རྒྱལ་སོགས་ནང་མོལ་བགྱིས་ནས་རྒྱལ་ཟུར་མཆོག་གནས་བབས་དེར་སེར་བྱེས་གྲྭ་ཚང་ཉམས་གསོ་ལེགས་བསྒྲུབས་ཟིན་པའི་རབ་གནས་མཛད་པར་གདན་འདྲེན་ཞུས་པའི་ཚུལ་གྱིས་ལྷ་སར་ཕེབས་ལ། དོན་དུ་སྲིད་སྐྱོང་སྟག་བྲག་དང་མཇལ་འཛོམས་ཐོག་དེ་སྔ་ནང་མོལ་གནང་བ་ལྟར་སྲིད་སྐྱོང་གི་ལས་འགན་ཕྱིར་འབུལ་ཞུ་རྒྱུའི་རེ་བ་མཛད་པ་དེ་ཡིན། རྭ་སྒྲེང་རིན་པོ་ཆེ་ལྷ་སར་ཕེབས་རྗེས་རྩེ་ཕོ་བྲང་དུ་ྋརྒྱལ་མཆོག་རིན་པོ་ཆེ་དང༌། སྲིད་སྐྱོང་སྟག་བྲག་རིན་པོ་ཆེ་ལྷན་འཛོམས་སར་འབྱོར་ཕྱག་ཞུས་ཐོག མཛད་སྒོ་གྲོལ་རྗེས་ཤོད་གཟིམ་ཆུང་དུ་སྟག་བྲག་རིན་པོ་ཆེ་དང་མཇལ་འཕྲད་གནང་སྟེ་རྭ་སྒྲེང་རིན་པོ་ཆེ་མཆོག་ནས་སྐུ་ཕྱྭའི་རྐྱེན་སེལ་བསྙེན་སྒྲུབ་ཟིན་ལུགས་དང༌། སྟག་བྲག་རིན་པོ་ཆེ་སྐུ་ན་མཐོ་བས་མུ་མཐུད་སྲིད་འགན་བཞེས་ན་སྐུ་ངལ་ཆེ་བ་མི་ཡོང་ངམ་སྙམ་ནས་ད་རེས་ཆེད་མངགས་སྐུ་བཅར་ཞུས་པ་ཡིན་ཞེས་གསུངས་ནའང༌། སྲིད་སྐྱོང་སྟག་བྲག་རིན་པོ་ཆེས་དེར་གསན་འཇོག་མི་གནང་བར་སྤྱིར་བཏང་གི་འཚམས་འདྲིའི་བཀའ་མོལ་འབའ་ཞིག་ཞུ་བ་ཙམ་ལས་གོང་གསལ་གནད་དོན་ཐད་ལེགས་ཉེས་འགྲིག་མིན་གང་ཡང་མ་གསུངས་པར་མཁྲེག་བཟུང་བྱས་པར་བརྟེན་རྒྱལ་ཟུར་རྭ་སྒྲེང་རིན་པོ་ཆེ་ཐུགས་འགྱོད་ཤིན་ཏུ་ཆེན་པོ་སྐྱེས་ཤིང༌། སྐབས་དེར་ཕྱོགས་གཉིས་ཀའི་ཞབས་འོག་དཔོན་རིགས་རྣམས་དབང་ཆ་འཕྲོག་རེས་བྱེད་རྒྱུའི་འཐབ་རྩོད་ཛ་དྲག་ཏུ་འགྲོ་བཞིན་པ་མ་ཟད། ལྷག་པར་དུ་སྟག་བྲག་རིན་པོ་ཆེའི་ཕྱག་མཛོད་ཛ་སག་བསྟན་པ་མཐར་ཕྱིན་གྱིས་སྲིད་སྐྱོང་གི་གོ་གནས་ཕྱིར་འབུལ་བྱ་རྒྱུར་ངོ་རྒོལ་མཐའ་གཅིག་ཏུ་བྱས། དེ་ནས་བཟུང་རྭ་སྟག་དབར་འགལ་བ་སྔར་བས་མངོན་གསལ་ཆེར་བསྐྱེད་ཇེ་ཆེར་སོང་ཞིང༌། མཐར་མེ་ཕག་སྤྱི་ལོ་ ༡༩༤༧ ལོའི་ཟླ་བ་གཉིས་པར་བཀའ་བློན་ཟུར་ཁང་དབང་ཆེན་དགེ་ལེགས་དང༌། ལྷ་ཀླུ་ཚེ་དབང་རྡོ་རྗེ་སོགས་ཀྱིས་རྒྱལ་ཟུར་རྭ་སྒྲེང་རིན་པོ་ཆེ་འཛིན་བཟུང་བྱས་ཏེ་རྩེ་ཤར་ཆེན་ལྕོག་ཏུ་བཙོན་བཅུག་བགྱིས། བོད་གཞུང་གི་འགངས་ཆེའི་ལས་ཁུངས་ནང་མཆིས་པའི་རྭ་སྒྲེང་རིན་པོ་ཆེའི་ཕྱོགས་གཏོགས་སེར་སྐྱ་དཔོན་རིགས་དང༌། སེ་འབྲས་ཀྱི་མཁན་པོ་སོགས་རིམ་བཞིན་འཕོ་བསྒྱུར་དང་ཕྱིར་འཐེན་བྱས་ཏེ་སྟག་བྲག་རིན་པོ་ཆེའི་རྗེས་འབྲངས་རྣམས་བསྐོ་བཞག་མཛད་པ་སོགས་བོད་ཀྱི་ལོ་རྒྱུས་རགས་རིམ་གཡུ་ཡི་ཕྲེང་བ་དང༌། དེབ་ཐེར་ཀུན་གསལ་མེ་ལོང་སོགས་སུ་རྭ་སྟག་གཉིས་ཀྱི་འགལ་བའི་འབྱུང་རྐྱེན་དུ་འཁོད་པ་རྣམས་ཕྱོགས་བསྡུས་ཀྱིས་བཀོད་པའོ།།   །།  བོད་གཞུང་དགའ་ལྡན་ཕོ་བྲང་དབུ་བརྙེས་ཤིང༌། ། ྋརྒྱལ་དབང་རིམ་བྱོན་སྡེ་སྲིད་གསར་བསྐོ་དང༌། ། བཀའ་ཤག་གསར་བཙུགས་གོར་བོད་དམག་འཁྲུག་སོགས། ། ཆོས་སྲིད་ལོ་རྒྱུས་སྙིང་བསྡུས་འདི་ཙམ་མོ། །         "
    },
    {
        "question": "ཕག་གྲུ་ཞེས་པའི་མིང་ཐོགས་ཚུལ་དང༌། ཕག་གྲུ་བྱང་ཆུབ་རྒྱལ་མཚན་གྱི་ལོ་རྒྱུས། ཕག་གྲུས་བོད་ལ་དབང་བསྒྱུར་ཚུལ་ཇི་ལྟར་ཡིན།",
        "answer": "ཕག་གྲུའི་བརྒྱུད་པ་ནི། རླངས་ཀྱི་པོ་ཏི་བསེ་རུ་ལས། རུས་ཆེན་བཅོ་བརྒྱད་དང༌། འབྲས་ལ་དཀར་ནག་ཁྲ་གསུམ་སོགས་དང༌།  བོད་མིའུ་གདུང་དྲུག་བྱུང་ཚུལ་ཤིན་ཏུ་རྒྱས་པར་གསུངས་ཤིང༌། དེ་དག་གི་རྒྱུད་ལས་རླངས་ཀྱི་གདུང་བརྒྱུད་བྱུང་ཞིང༌། དེ་དག་ལས་ཨ་མེས་བྱང་ཆུབ་འདྲེ་འཁོལ་ནས་བཟུང་རིགས་བརྒྱུད་ཟམ་མི་ཆད་པར་བྱོན་ཞིང་དེ་དག་གི་རྒྱུད་པས་གདན་ས་ཐིལ་དུ་མཛད་པས་ཕག་གྲུ་པ་ཞེས་དང༌། རྒྱལ་ས་སྣེ་གདོང་དུ་བྱས་པས་སྣེ་གདོང་པ་ཞེས་གྲགས་སོ།། སྡེ་སྲིད་ཕག་མོ་གྲུ་པ་ཁྲི་རབས་དང་པོ་བྱང་ཆུབ་རྒྱལ་མཚན་ནི་ཡབ་རིན་ཆེན་སྐྱབས་དང་ཡུམ་འབུམ་སྐྱེད་གཉིས་ཀྱི་སྲས་སུ་ཆུ་སྟག་ཕྱི་ལོ་ ༡༣༠༢ ལོར་སྐུ་འཁྲུངས་ཤིང༌། དགུང་ལོ་བདུན་པར་སྤྱན་སྔ་ཆོས་བཞི་པ་ལས་དགེ་བསྙེན་གྱི་སྡོམ་པ་མནོས་ཏེ་མཚན་ལ་བྱང་ཆུབ་རྒྱལ་མཚན་ཞེས་གསོལ། དགུང་ལོ་བཅུ་བཞི་པར་ས་སྐྱར་བྱོན་ནས་ཕྱི་ནང་གི་རིག་གནས་ལ་སྦྱངས་བརྩོན་ཆེས་ཆེར་མཛད། ཁོང་དགུང་ལོ་ཉི་ཤུར་ཕེབས་སྐབས་ཆོས་སྲིད་ཀྱི་སློབ་གཉེར་ཟིན་ཅིང༌། ཆབ་སྲིད་ཐོག་མིག་རྒྱང་རིང་བ་དང༌། དཔའ་མཛངས་བརྟུལ་ཕོད་པ། དམག་བྱུས་དམག་རྩལ་ལ་མཁས་པ། གསར་བསྟོད་ཀྱི་སྙིང་སྟོབས་ལྡན་པས་ཆོས་སྲིད་གཉིས་ཐད་དུ་མཁྱེན་པ་རྒྱས་ཤིང་མཛད་རྗེས་ཤིན་ཏུ་ཆེ། ཕག་གྲུའི་ཁྲི་དཔོན་མཛད་ཅིང་ས་སྐྱས་ཁོང་ལ་ཕག་གྲུའི་ཁྲི་དཔོན་གྱི་ལས་འགན་དང༌། ཏཱ་སི་ཏུ་ཞེས་པའི་གོ་གནས། སྟག་མགོ་ནོར་བུ་གསུམ་པ་ཞེས་པའི་ཙན་དན་གྱི་ཐམ་ག་བཅས་གནང་སྟེ། སྣེ་གདོང་རྩིས་བླངས་རྗེས་སྣེ་གདོང་རྩེའི་ཕོ་བྲང་རྒྱ་བསྐྱེད་དང༌། སྐྱེ་ཤིང་འཛུགས་པ། གཞིས་ཀ་ཉམས་གསོ། ཁོང་གི་དྭགས་པོ་བཀའ་བརྒྱུད་པར་མདོ་ཕྱོགས་ཀྱི་བཤད་གྲྭ་གསར་བཏོད་མཛད། བོད་ཡུལ་གང་སར་སྐུ་གསུང་ཐུགས་རྟེན་གསར་བཞེངས་དང་མཐུན་སྦྱོར་རྒྱ་ཆེར་མཛད་པ་མ་ཟད། ཡུལ་ལུང་ནང་རི་རྒྱ་ཀླུང་རྒྱ། ཆུ་ཆེན་ལ་ཟམ་པ་དང་ཀོ་གྲུ་གསར་འཛུགས་སོགས་ཡུལ་ལུང་ལ་ཡར་རྒྱས་དང༌། ལམ་འཕྲང་དབེན་པ་ཇི་ཡོད་ལ་འཇིགས་སྐྱོབ། མངའ་རིས་ཕྱོགས་ཀྱི་ས་ཚིགས་རྣམས་ལ་རྫོང་ཆེན་བཅུ་གསུམ་བརྩིགས། བོད་རྒྱལ་ཆོས་རྒྱལ་གོང་མའི་ལུགས་བཞིན་ལྷ་ཆོས་དགེ་བ་བཅུ་གཞིར་བཟུང་ཐོག་ཁྲིམས་ལུགས་ཞལ་ལྕེ་བཅོ་ལྔ་སོགས་གཏན་ལ་ཕབ་སྟེ། བཀའ་ཁྲིམས་ཀྱི་འཇམ་དར་ཡུག་ཅིག་ཏུ་བསྐྱངས་པས། སྐབས་ཤིག་རིང་རྒན་མོ་གསེར་འཁུར་ཞེས་བྱའི་རྫོགས་ལྡན་གསར་པའི་དུས་ཤིག་ཤར་བའི་མཛད་པ་སོགས་ཁྲི་དཔོན་གྱི་ལས་འགན་ལེགས་པར་བསྒྲུབས། ཁོང་རབ་བྱུང་དྲུག་པའི་ཤིང་འབྲུག་སྤྱི་ལོ་ ༡༣༦༤ ལོར་དགུང་ལོ་ ༦༢ ལ་སྣེ་གདོང་རྩེའི་ཕོ་བྲང་དུ་སྐུ་གཤེགས། ཏཱ་སི་ཏུ་བྱང་ཆུབ་རྒྱལ་མཚན་ནས་བརྩིས་པའི་ལོ་བརྒྱ་ལྷག་ཙམ་རིང་ཕག་གྲུའི་མི་རྒྱུད་ཀྱིས་སྲིད་དབང་བཟུང་སྟེ་བོད་ཁམས་ཡོངས་ལ་དབང་བསྒྱུར་མཛད་དོ།། སྡེ་སྲིད་ཕག་མོ་གྲུ་པའམ་སྣེ་གདོང་པའི་དབང་ཤུགས་སླེབས་ཚུལ་ནི༑ སྐབས་དེར་ས་སྐྱའི་མངའ་འོག་ཏུ་ཁྲི་དཔོན་བཅུ་གསུམ་ཡོད་པའི་ནང་ནས་འབྲི་གུང་དང༌། ཕག་གྲུ། ཚལ་པ་བཅས་གསུམ་ནི་ས་སྡེ་ཆེ་ཤོས་དང༌། ས་སྐྱ་པའི་ཞབས་འབྲིང་ནང་མའི་གྲས་སུ་གཏོགས། ཁྲི་དཔོན་གཞན་གྱི་རྒྱུད་བསྐུལ་བསླུ་ཐབས་ལ་བརྟེན་ནས་ས་སྐྱའི་དཔོན་ཆེན་འགའ་ཤས་ཀྱིས་ཕག་གྲུར་ཁྲིམས་འཁྱོག་དང༌། སྡང་ཟུག་ཆེན་པོས་སྔ་རྗེས་བཙན་མནོན་མང་པོ་བྱས་རྐྱེན་སྙིང་སྟོབས་ཅན་གྱི་ཕག་གྲུ་བྱང་ཆུབ་རྒྱལ་མཚན་གྱིས་གོ་སྐབས་དང་བསྟུན་ཏེ། ས་སྐྱའི་སྲིད་དབང་ཕྲོགས་པ་ཡིན། དེ་ནས་གཡའ་བཟང་བ་དང༌། ཚལ་པ། འབྲི་གུང༌། ས་སྐྱ་བཅས་ལ་དམག་དྲངས་ཏེ་ཤིང་རྟ་སྤྱི་ལོ་ ༡༣༥༤ ལོར་བོད་ཁྲི་སྐོར་བཅུ་གསུམ་གྱི་སྲིད་དབང་བདག་གིར་མཛད། ཁྲི་སྐོར་བཅུ་གསུམ་གྱི་སྲིད་འཛིན་པ་བསྒྲིགས་ཏེ་གོང་དཀར་རྫོང་དང༌། བྲག་དཀར་རྫོང༌། སྣེའུ་རྫོང༌། འོལ་ཁ་སྟག་རྩེ་རྫོང་སོགས་རྫོང་ཆེན་བཅུ་གསུམ་དུ་བསྒྱུར་ལ། རྫོང་དཔོན་རྣམས་ལོ་གསུམ་རེའི་མཚམས་ནས་བརྗེ་རེས་བྱེད་པའི་ལམ་ལུགས་བཙུགས། ཁྲིམས་ཡིག་ཞལ་ལྕེ་བཅོ་ལྔ་དང་ཁྲལ་འུལ་སོགས་ལམ་ལུགས་གཏན་འབེབས་མཛད་པས། སྐབས་དེར་བོད་ཁམས་ཡོངས་སུ་དུས་བདེ་ཞོད་འཇགས་ཀྱི་རྣམ་པ་ཞིག་བྱུང་བས་ཁོང་ནི་བོད་ལ་བཀའ་དྲིན་ཤིན་ཏུ་ཆེའོ།།"
    },
    {
        "question": "ས་ཕག་གཉིས་དབར་འགལ་བ་བྱུང་ཚུལ་དང༌། མཐར་སྡེ་སྲིད་ཕག་གྲུས་བོད་ཁམས་ལ་མངའ་དབང་བསྒྱུར་ཚུལ་ཇི་ལྟར་ཡིན་ནམ།",
        "answer": "དེ་ཡང་ས་སྐྱའི་སྲིད་དབང་ནང་འགལ་བ་སྣ་ཚོགས་ཛ་དྲག་ཏུ་འགྲོ་བཞིན་པའི་སྐབས། ཕག་གྲུ་དང་གཡའ་བཟང་བ་གཉིས་བར་ལ་རྩོད་གཞི་ཡང་ཡང་བྱུང་བའི་ཚེ་ས་སྐྱའི་དཔོན་ཆེན་ལ་གཏུགས་པར་གཡའ་བཟང་པའི་རྒྱབ་སྐྱོར་འོག ཏི་ཤྲི་ཀུན་དགའ་རྒྱལ་མཚན་གྱིས་གོང་དུ་ཞུས་ཏེ་ཕག་གྲུའི་ཁྲི་དཔོན་འཕྲོག་རྩིས་བྱས། དཔོན་ཆེན་དབང་ཕྱུག་བརྩོན་འགྲུས་ཀྱིས་གཡའ་བཟང་བའི་ཕྱོགས་མཛད་དེ་ཕག་གྲུ་བྱང་ཆུབ་རྒྱལ་མཚན་ལ་དོ་དམ་དང་ཚ་འདྲི་སོགས་མནར་གཅོད་བཏང༌། དེ་ནས་ས་སྐྱའི་བླ་མ་ཀུན་སྤངས་དང་དཔོན་ཆེན་རྒྱལ་བ་བཟང་པོས་བྱང་ཆུབ་རྒྱལ་མཚན་བསད་དེ་སྣེའུ་གདོང་ལེན་རྒྱུའི་ཀློག་གཤོམ་འཐེན་ནས་འབྲི་གུང་པ་དང༌། ནང་གྲགས། གཡའ་བཟང་བ་བཅས་དང་མཉམ་འབྲེལ་སྒོས་ཕག་གྲུར་དམག་རྒྱག་རྩིས་བྱས་པ་ན། བླ་མ་དམ་པ་བསོད་ནམས་རྒྱལ་མཚན་གྱིས་ས་སྐྱ་དང་ཕག་གྲུ་གཉིས་ནང་འདུམ་བྱས་རྐྱེན་དཔོན་ཆེན་རྒྱལ་བ་དང་ཕག་གྲུ་བྱང་ཆུབ་རྒྱལ་མཚན་གཉིས་འགྲིག་མོལ་བྱུང་ནའང་ལྷ་ཁང་བླ་བྲང་གི་ཏི་ཤྲི་ཀུན་དགའ་རྒྱལ་མཚན་གྱི་སྲས་སྐུ་མཆེད་གཉིས་ཀྱིས་དེ་ལས་ལྡོག་སྟེ་དཔོན་ཆེན་རྒྱལ་བཟང་བ་འཛིན་བཟུང་བྱས་པས། ཕག་གྲུ་བྱང་ཆུབ་རྒྱལ་མཚན་དང་ནང་མོལ་གྱིས་དཔོན་ཆེན་རྒྱལ་བཟང་བཙོན་ཁང་ལས་བཏང༌། འོན་ཀྱང་ཕྱིས་སུ་ཀུན་སྤངས་པ་རང་ཉིད་ས་སྐྱ་ནང་ཁུལ་ནས་བཀྲོངས་པ་དང༌། དཔོན་ཆེན་རྒྱལ་བཟང་བ་ཡང་ལྷ་རྩེར་རྐྱེན་འདས་བྱུང་བ་སོགས་ཀྱི་རྐྱེན་གྱིས་བྱང་བ་ཁྲི་དཔོན་གྱིས་ཞུས་བསྐུལ་ལྟར། དཔོན་ཆེན་དབང་ཕྱུག་བརྩོན་འགྲུས་ཀྱིས་གཙང་དམག་བསྡུས་ཏེ་ལྷ་ཁང་ཆེན་མོ་བསྐོར་སྟབས། བོད་ཤིང་རྟ་སྤྱི་ལོ་ ༡༣༥༤ ལོར་ཕག་གྲུའི་དམག་དཔུང་ས་སྐྱར་བསྐྱོད་དེ་གཡུལ་དུ་ཞུགས་ནས་གཙང་དམག་ལ་ཕམ་ཉེས་ཆེན་པོ་བཟོས། ས་སྐྱའི་རྒྱལ་རབས་འཐོར་ཞིག་ཏུ་གྱུར་ཅིང་སྲིད་དབང་ཕག་མོ་གྲུ་པའི་ལག་ཏུ་ཤོར་ཏེ་ཕག་གྲུའི་སྲིད་དབང་དངོས་སུ་བཙུགས་པ་ཡིན་ནོ།། ཕག་གྲུའི་ཁུ་བོས་ཁྲི་དཔོན་བྱེད་སྐབས་ཁོ་པའི་ས་སྡེའི་ཁོངས་གཏོགས་ཀྱི་ཁྱིམ་ཚང་ ༢༨༠ གཡའ་བཟང་པས་འཕྲོགས་པ་དང༌། རྗེས་སུ་སི་ཏུ་བྱང་ཆུབ་རྒྱལ་མཚན་ཁྲི་དཔོན་དུ་སླེབས་མ་ཐག་གཡའ་བཟང་པས་རང་གི་ཁུ་བོའི་དུས་སུ་འཕྲོག་པའི་ས་ཁང་མི་གསུམ་དཔུང་ཤུགས་ཀྱིས་ཕྱིར་བླངས། དེ་རྗེས་གཡའ་བཟའ་པས་ཕག་གྲུའི་སྟེང་དུ་དམག་གིས་ཚུར་རྒོལ་ལན་འགའ་བྱས། གཡའ་བཟང་པའི་རྒྱབ་ཏུ་ཚལ་པ་ཡོད་པ་མ་ཟད། ས་སྐྱའི་དཔོན་ཆེན་རྣམས་ཀྱིས་ཀྱང་རྒྱབ་རྩ་བྱས་པར་བརྟེན། ཁ་མཆུའི་རྩ་བ་མ་ཆོད་པར་དམག་འཁྲུག་ཀྱང་ཤོར། ཕྱི་ལོ་ ༡༣༣༧ ལོ་དང་ཕྱི་ལོ་ ༡༣༤༥ ལོ་སོ་སོར་ས་སྐྱའི་དཔོན་ཆེན་འོད་ཟེར་སེངྒེ་སོགས་ཀྱི་དྲུང་དུ། གཡའ་ཕག་གཉིས་གཏུགས་བཤེར་བྱས་ཏེ་ཕག་གྲུར་བདེན་པ་ཆེ་ཙམ་བྱུང་ཡང༌། ས་སྐྱའི་དཔོན་ཆེན་རྣམས་གྲོས་ཚོགས་སྐབས་ནང་ཆེན་དབང་བརྩོན་གྱིས་ཕྱོགས་ལྷུང་བྱས་ཏེ། བྱང་ཆུབ་རྒྱལ་མཚན་གྱི་ཚབ་ཏུ་བསོད་ནམས་རྒྱལ་མཚན་ལ་ཕག་གྲུའི་ཁྲི་དཔོན་དུ་བསྐོས་ཀྱང༌། སྣེ་གདོང་ལ་སླེབས་སྐབས། ཕག་གྲུ་བྱང་ཆུབ་རྒྱལ་མཚན་གྱིས་ཁྲི་དཔོན་གྱི་ལས་འགན་དང༌། སྣེ་གདོང་ཕོ་བྲང་བཅས་རྩིས་མ་སྤྲད་པར་ཕན་ཚུན་འགལ་ཟླར་གྱུར། ཁོང་གཉིས་དབར་ཞི་དྲག་གི་ཐབས་ཤེས་རིམ་པར་བྱས་ཀྱང་ཞི་འགྲིགས་མ་བྱུང་སྟབས། ས་སྐྱའི་དཔོན་ཆེན་བཟང་པོས་སྣེ་གདོང་ལ་དམག་དྲངས་ཏེ། ཕག་གྲུ་བྱང་ཆུབ་རྒྱལ་མཚན་དམག་ཐོག་ཏུ་འཛིན་བཟུང་གིས་སྣེ་གདོང་གི་སྲིད་དབང་སྤྲོད་དགོས་པར་བསྐུལ་ཀྱང༌། བྱང་ཆུབ་རྒྱལ་མཚན་གྱི་ངོས་ལེན་གཏན་ནས་མ་བྱས་སྟབས། མཐར་བཙན་ཐབས་སུ་ཁྲིམས་ཆད་བཏང་བ་དང༌། བཙོན་ཆས་གཡོགས་ཏེ་བཞོན་པ་གླང་དམར་ཞིག་ལ་ཁ་ཕྱིར་ལོག་གི་བསྐྱོན་ཏེ། ས་སྐྱར་ཁྲིད་པ་ལས་གཞན་ཐབས་གཞན་མ་རྙེད། ཟླ་བ་གཅིག་ཙམ་གྱི་རྗེས་སུ་བྱང་ཆུབ་རྒྱལ་མཚན་སྣེ་གདོང་དུ་ཕྱིར་ལོག་ནས་སྔར་བཞིན་སྲིད་དབང་བཟུང༌། སྐབས་དེར་ས་སྐྱའི་དཔོན་ཆེན་རྒྱལ་བ་བཟང་པོ་དང་ནང་ཆེན་དབང་བརྩོན་གཉིས་ནང་ཁ་མ་འཆམ་པར། དབང་བརྩོན་གྱིས་གཡོ་སྒྱུ་སྣ་ཚོགས་ལ་བརྟེན་ནས་རྒྱལ་བ་བཟང་པོ་བརྩོན་འཇུག་བྱས་མཐར། ཁྲི་སྐོར་བཅུ་གསུམ་གྱི་དམག་ཡར་ཀླུང་ཕྱོགས་སུ་བཏང༌། བྱང་ཆུབ་རྒྱལ་མཚན་གྱིས་གོང་གསལ་གནས་ཚུལ་ཐོས་མ་ཐག་དམག་སྣེ་ཁྲིད་ནས་ས་སྐྱ་བའི་དཔུང་དང་འཐབ་སྟེ་རྒྱལ་ཁ་བླངས། དེ་ནས་དབུས་དཔུང་རྣམས་ས་སྐྱར་ཐད་ཀར་བསྐྱོད་པས་དམག་ཐབས་མ་དགོས་པར་དཔུང་གི་འཇིགས་ཟིལ་ཁོ་ནས་བླངས་ཏེ། ས་སྐྱའི་གདན་རབས་ཏཱ་དབེན་བློ་གྲོས་རྒྱལ་མཚན་ཁྲི་ལས་ཕབ། དཔོན་ཆེན་དབང་བརྩོན་འཛིན་བཟུང་བྱས། ལས་བྱེད་གནད་ཡོད་རྣམས་ཁྲིམས་ཀྱི་ཙ་ར་དང་གནས་འབྱུང་བཏང༌། རྫོང་གཞིས་སོ་སོར་དཔོན་རིགས་གསར་བསྐོ་མཛད། དེ་ལྟར་སྤྱི་ལོ་ ༡༣༥༨ ལོར་ཏཱ་སི་ཏུ་བྱང་ཆུབ་རྒྱལ་མཚན་གྱིས་ས་སྐྱའི་སྲིད་དབང་འཕྲོག་སྟེ་བོད་ཆོལ་ཁ་གསུམ་ཡོངས་སུ་རྫོགས་པར་དབང་བསྒྱུར་བ་ཡིན་ནོ།།"
    },
    {
        "question": "ཕག་གྲུའི་སྲིད་རབས་རིམ་བྱོན་ཇི་ལྟར་ཡིན་དང༌། དེའི་རིང་བོད་ཀྱི་ཆབ་དཔལ་རིག་གསུམ་འཕེལ་རྒྱས་བྱུང་ཚུལ་ཇི་ལྟར་ཡིན་ནམ།",
        "answer": "སྡེ་སྲིད་ཕག་མོ་གྲུ་པའི་སྲིད་དབང་གི་གནས་གཞི་ནི་སྣེའུ་གདོང་རྩེར་ཡོད་ལ། སྡེ་སྲིད་ཕག་མོ་གྲུ་པར་རྒྱལ་རབས་རིམ་བྱོན་བཅུ་གཉིས་བྱུང་བ་ནི། ༵༵དུང་དཀར་ཚིག་མཛོད་ཀཀ ལས། སྲིད་རབས་དང་པོ་ཏཱ་སི་ཏུ་བྱང་ཆུབ་རྒྱལ་མཚན་ ༡༣༥༤ ནས་ ༡༣༧༡ བར་དང༌། གཉིས་པ༑ འཇམ་དབྱངས་ཤཱཀྱ་རྒྱལ་མཚན་ནས་ ༡༣༥༤ ནས་ ༡༣༨༤ བར། གསུམ་པ། གྲགས་པ་བྱང་ཆུབ་ ༡༣༨༥ ནས་ ༡༣༩༠ བར། བཞི་པ། བསོད་ནམས་གྲགས་པ་ ༡༣༩༡ ནས་ ༡༤༠༨ བར། ལྔ་པ། གྲགས་པ་རྒྱལ་མཚན་ ༡༤༠༩ ནས་ ༡༤༣༨ བར། དྲུག་པ། སངས་རྒྱས་རྒྱལ་མཚན་ ༡༤༣༥ ནས་ ༡༤༣༩ བར། བདུན་པ། གྲགས་པ་འབྱུང་གནས་ ༡༤༤༠ ནས་ ༡༤༦༨ བར། བརྒྱད་པ། ཀུན་དགའ་ལེགས་པ་ ༡༤༦༩ ནས་ ༡༤༧༣ བར། དགུ་པ། རྡོ་རྗེ་རིན་ཆེན་ ༡༤༧༤ ནས་ ༡༥༡༣ བར། བཅུ་པ། སྤྱན་སྔ་ངག་གི་དབང་པོ། ༡༥༡༤ ནས་ ༡༥༦༤ བར། བཅུ་གཅིག་པ། ངག་དབང་བཀྲ་ཤིས་གྲགས་པ་ ༡༥༦༥ ནས་ ༡༥༧༨ བར། བཅུ་གཉིས་པ། འགྲོ་བའི་མགོན་པོ་ ༡༥༧༩ ནས་ ༡༦༡༧ བར་ས་སྐྱའི་རྒྱལ་རབས་འཕྲོས་ནས་ལོ་ ༢༦༤ རིང་བསྐྱངས་སོ་ཞེས་གསལ་ལོ།། ཕག་གྲུའི་སྐབས་སྲིད་འཛིན་སྒྲིག་གཞི་གསར་བཟོ་དང༌། སྔར་གཞན་གྱིས་བཙན་འཕྲོག་བྱས་པའི་འབངས་ཀྱི་ས་ཞིང་དང་རྒྱུ་ནོར་རྣམས་ཕྱིར་རང་རང་ལ་སྤྲད་པ་དང༌། འབངས་ཀྱི་ཁྲལ་རིགས་འོས་མཚམ་བསྡུ་བ་ལས་གང་འདོད་ཀྱིས་བསྡུ་མི་ཆོག་པའི་བཀའ་ཕབ། ཁྲིམས་ལུགས་ལ་བསྒྱུར་བཅོས་བྱས་པས་ཁྲིམས་མེད་ལུགས་མེད་ཀྱི་འཕྲོག་ཁྱེར་གྱི་བྱ་སྤྱོད་མེད་པར་ཕྱུགས་ཟོག་གོང་འཕེལ་བྱུང༌། སྡེ་སྲིད་རིམ་བྱུང་གིས་གཞིས་ཀ་ཁག་ནང་མང་ཚོགས་ཀྱི་འཚོ་བར་རྒྱུས་ལོན་བྱས་ཤིང༌། ས་གནས་སོ་སོར་ཤིང་འཛུགས་ནགས་བསྐྲུན་གྱི་བསྐུལ་མ་བཏང༌། ཐང་རྒྱལ་རབས་ནས་བཟུང་བོད་དང་ནང་ལོགས་བར་བྱུང་བའི་ཇ་དང་རྟ་སོགས་ཉོ་ཚོང་བྱེད་པའི་སྲོལ་ཇེ་དར་དུ་སོང་སྟེ། བོད་ཀྱི་བལ་དང༌། སྨན་རྩྭ་གླ་རྩི། ལི་སྐུ། ཐང་ག་སོགས་དང་རྒྱ་ནག་གི་དར་གོས་དང༌། རས་ཁྲ་སོགས་ཕན་ཚུན་བརྗེ་རེས་བྱེད་པའི་བྱེད་སྒོ་མང་དུ་ཕྱིན་པས་དཔལ་འབྱོར་གཽང་དུ་འཕེལ་ནས་མང་ཚོགས་ཀྱི་འཚོ་བ་ཡར་རྒྱས་སུ་སོང་བས་སྐབས་དེར་རྒན་མོ་གསེར་ཁུར་གྱི་དུས་ཞེས་གྲགས། རིག་གནས་ཐད་སྐབས་དེར་བོད་ཁམས་ཀྱི་སྤྱི་ཚོགས་ཞི་བདེ་དང་དཔལ་འབྱོར་འཕེལ་རྒྱས་བྱུང་སྟབས་རིག་གནས་དར་རྒྱས་འགྲོ་བར་སྐུལ་འདེད་ཆེན་པོ་ཐེབས་ཏེ་རྩོམ་རིག་དང༌། མཚན་ཉིད་རིག་པ། ལོ་རྒྱུས་རིག་པ༑ སྒྱུ་རྩལ་སོགས་ཡར་རྒྱས་ཆེན་པོ་བྱུང༌། དཔེར་ན། ༵༵རྒྱལ་རབས་གསལ་བའི་མེ་ལོང་ཀཀ དང༌། ༵༵དེབ་ཐེར་དམར་པོ་ཀཀ ༵༵བུ་སྟོན་ཆོས་འབྱུང་ཀཀ སོགས་ལོ་རྒྱུས་ཀྱི་དེབ་ཐེར་སྙན་གྲགས་ཅན་དང༌། སྙན་གྲགས་ཆེ་བའི་དམངས་ཁྲོད་རྩོམ་རིག་ ༵༵གླིང་གེ་སར་རྒྱལ་པོའི་སྒྲུང་ཀཀ སོགས་བྱུང་ནས་བོད་མི་རིགས་ཀྱི་བསམ་བློའི་འཚོ་བ་ཕུན་སུམ་ཇེ་ཚོགས་སུ་བཏང་བ་ཡིན། བུ་སྟོན་དང་ཚལ་པ་ཀུན་དགའ་རྡོ་རྗེའི་རྣམ་གཉིས་ཀྱིས་བཀའ་འགྱུར་དང་བསྟན་འགྱུར་གྱི་དཔེ་འཚོལ་སྡུད་དང་དཀར་ཆག་རྩོམ་སྒྲིག་གནང་བ་བཅས་བོད་ཀྱིས་འཛམ་གླིང་རིག་གནས་བང་མཛོད་ནང་རིན་ཐང་བྲལ་བའི་ནོར་བུ་ཞིག་བསྣན། གཞན་ད་དུང་གསོ་རིག་དང༌། སྐར་རྩིས་སོགས་ཀྱང་འཕེལ་རྒྱས་ཆེན་པོ་བྱུང་སྟེ་རྒྱུད་བཞི་སོགས་སྨན་གཞུང་རྣམས་ཤིང་དཔར་ལ་བཀོད། སྐར་རྩིས་ཀྱིས་བརྩི་སྟངས་ཀྱང་སྐབས་དེར་ཡིག་ཐོག་ལ་བཀོད་པ་སོགས་མདོར་ན་ཕག་གྲུའི་སྐབས་རྩ་ཁྲིམས་གཏན་འབེབས་དང༌། མི་དོན་སྒྲིག་སྲོལ། འགྱེད་དང་ཁྲལ་ཆག བོད་ཁམས་ལ་འཛུགས་བསྐྲུན། ལྷ་ཁང་དང་རྟེན་གསུམ་གསར་བཞེངས། ཁོར་ཡུག་ལ་ལེགས་བཅོས། པར་ཤིང་དར་སྤེལ། ཆོས་ལུགས་དང༌། སྨན་རྩིས། ལྷ་བཟོའི་ལག་རྩལ། རིག་གནས་དར་རྒྱས་ཕྱིན་པ་སོགས་ནི་འབྲེལ་ཡོད་ཀྱི་དེབ་ཐེར་ལས་གསལ་བ་ལྟར་རོ།།"
    },
    {
        "question": "ཕག་གྲུའི་སྐབས་དགོན་སྡེ་གསར་བཞེངས་དང༌། ཆོས་ལུགས་དར་ཚུལ། ཕག་གྲུའི་སྲིད་དབང་ཉམས་ཚུལ་བཅས་ཇི་ལྟར་ཡིན་ནམ།",
        "answer": "ཨར་ལས་འཛུགས་སྐུན་འཕེལ་རྒྱས་སྐོར་ནི། ཕག་གྲུས་བོད་ཡོངས་ལ་མངའ་དབང་བསྒྱུར་བའི་སྐབས་སུ་བོད་ཡུལ་གྱི་ཨར་ལས་འཛུགས་བསྐྲུན་ལ་འཕེལ་རྒྱས་ཆེན་པོ་བྱུང་སྟེ། ཐོག་མར་དགོན་སྡེ་གསར་སྐྲུན་གྱི་ཐད་ལ་མཚོན་ན་དགེ་ལུགས་པའི་གདན་ས་ཆེན་པོ་སེར་འབྲས་དགའ་གསུམ་དང༌། དཔལ་ལྡན་རྒྱུད་གྲྭ་སྟོད་སྨད། ངོར་ཨེ་ཝཾ་ཆོས་སྡེ། རྒྱལ་རྩེ་དཔལ་འཁོར་ཆོས་སྡེ། རྩེད་ཐང་ཆོས་སྡེ། ཐུབ་བསྟན་རྣམ་རྒྱལ་གླིང༌། ཆབ་མདོ་བྱམས་པ་གླིང༌། དེ་མིན་མདོ་སྨད་དུ་རོང་པོ་དགོན་ཆེན་ཆོས་འཁོར་གླིང་དང༌། བྱ་ཁྱུང་ཐེག་ཆེན་ཡོན་ཏན་དར་རྒྱས་གླིང་སོགས་མང་པོ་བཞེངས་ཤིང༌། ར་ས་འཕྲུལ་སྣང་གཙུག་ལག་ཁང་དང༌། བསམ་ཡས་དགོན་པ་སོགས་ལ་ཉམས་གསོ་རྒྱ་ཆེར་བྱས། སྐབས་དེར་སྐུ་གསུང་ཐུགས་རྟེན་གསར་བཞེངས་ལ་མཚོན་ནའང་བོད་སིལ་བུར་འཐོར་བའི་དུས་སྐབས་སུ་ཁྲོ་ཕུ་ལོ་ཙཱ་བས་བཞེངས་པའི་ཁྲོ་ཕུ་བྱམས་ཆེན་དང༌། འབྲས་སྤུངས་དགོན་གྱི་བྱམས་པ་མཐོང་གྲོལ་མ་སོགས་བཞེངས། ཁྱད་པར་དུ་ཐུགས་རྟེན་ལ་མཚོན་ན་ངམ་རིང་ཁོངས་སུ་ཡོད་པའི་གཅུང་རི་བོ་ཆེའི་སྐུ་འབུམ་དང༌། ལྷ་རྩེ་རྫོངས་ཁོངས་སུ་ཡོད་པའི་རྒྱང་འབུམ་མོ་ཆེ། རྒྱལ་རྩེ་རྫོང་ཁོངས་སུ་ཡོད་པའི་དཔལ་འཁོར་སྡེའི་སྐུ་འབུམ་སོགས་བོད་ཡུལ་དུ་སྐུ་འབུམ་ཆེ་གྲས་སུ་འཇོག་པ་འདི་དག་ཀྱང་ཕག་གྲུའི་སྲིད་དབང་གི་དུས་སུ་བཞེངས་པ་གཡུ་ཕྲེང་ལས་ཤེས། དཔལ་ལྕགས་ཟམ་བླ་མ་སྟེ་ཤངས་པ་བཀའ་བརྒྱུད་པའི་བླ་མ་གྲུབ་ཆེན་ཐང་སྟོང་རྒྱལ་པོས་སྐབས་དེར་ལྷ་མོ་ཚོགས་པ་བཙུགས་ནས་ས་གནས་ཁག་ཏུ་འཁྲབ་སྟོན་བྱས་པ་ཟམ་པ་འཛུགས་བྱེད་ཀྱི་ཞལ་འདེབས་བསྡུས། བོད་ཁམས་ཀྱི་ཆུ་ཆེན་ཡར་ཀླུངས་གཙང་པོ་སོགས་ལ་ལྕགས་ཟམ་བཙུགས་པས་ལྕགས་ཟམ་བླ་མ་ཞེས་མཚན་སྙན་ཐོགས་སོ།། རི་བོ་དགེ་ལུགས་པའི་གྲུབ་མཐའི་སྲོལ་བཏོད་ནི་རྗེ་བདག་ཉིད་ཆེན་པོ་བློ་བཟང་གྲགས་པ་ཡིན་ལ། ཁོང་ཆུང་ངུའི་དུས་ནས་ཆོས་སྒོར་ཞུགས། དགུང་ལོ་བཅུ་བདུན་པར་དབུས་སུ་ཕེབས་ཏེ་ས་སྐྱའི་བླ་མ་རེད་མདའ་བ་གཞོན་ནུ་བློ་གྲོས་སོགས་དགེ་བའི་བཤེས་གཉེན་དུ་བསྟེན་ནས་མདོ་སྔགས་རིག་གནས་དང་བཅས་ལ་རིས་མེད་དུ་ལེགས་པར་སྦྱངས་ཏེ་མཁས་པའི་གྲགས་པ་ས་སྟེང་ཡོངས་སུ་ཁྱབ། སྐུ་ཚེའི་སྨད་དུ་ཁོང་གིས་སྐབས་དེར་བསྟན་པ་ཉག་ཕྲ་བ་བྱུང་བར་དམིགས་ནས་དག་ཐེར་ནན་ཏན་མཛད་པར་སྤྱི་ཚོགས་ནས་དགའ་བསུ་ཐོབ་སྟེ་དགེ་ལུགས་པ་ཞེས་པའི་གྲུབ་མཐའ་གསར་པ་ཞིག་ཆོལ་གསུམ་ཡུལ་དུ་མགྱོགས་མྱུར་ངང་དར། དེའི་ཚུལ་རྒྱས་པ་ནི་རྗེས་ཙོང་ཁ་པ་ཆེན་མོའི་རྣམ་ཐར་དང་དགེ་ལུགས་གྲུབ་མཐའ་ལས་འབྱུང་བ་ལྟར་རོ།། ཕག་གྲུའི་སྲིད་དབང་ཉམས་པའི་སྐོར་ནི། འདི་ཐད་དཔྱིད་ཀྱི་རྒྱལ་མོའི་གླུ་དབྱངས་སུ། དེ་ཡང་བོད་ཆུ་བྱི་སྤྱི་ལོ་ ༡༤༣༢ ལོར་མི་དབང་གྲགས་པ་རྒྱལ་མཚན་གཤེགས་པས་གྲགས་པ་འབྱུང་གནས་ཁྲི་བཀོད། འོན་ཀྱང་ཡབ་སངས་རྒྱས་རྒྱལ་མཚན་གྱིས་ཁྲི་ཐོག་གི་གོ་སར་དམིགས་ནས་བྱ་ངན་སྤེལ་བས་ཡར་ལུང་དུ་སྡེ་གཟར་བྱུང་བ་ཡིན། ཤིང་སྟག་སྤྱི་ལོ་ ༡༤༣༤ ལོར་ཕག་གྲུའི་སྲིད་འཛིན་པ་དང་གདན་སའི་ཞལ་ངོ་ནང་ནས་མི་འཐུན་པ་བྱུང་སྟེ། རིན་སྤུངས་པའི་ཤུགས་ཇེ་ཆེ་དང་ཕག་གྲུའི་དབང་ཤུགས་ཇེ་ཞན་དུ་སོང༌། མེ་སྟག་སྤྱི་ལོ་ ༡༤༤༦ ལོར་གྲགས་པ་འབྱུང་གནས་ཀྱི་གཅུང་ཀུན་དགའ་ལེགས་ཁྲིར་བཀོད་པ་དང་ཁོང་གིས་རིན་སྤུངས་པའི་བདག་མོ་ཞིག་བླངས་ཤིང༌། གཞན་གྱི་ཁ་རྗེས་སུ་འབྲངས་པ་དང་རིན་སྤུངས་པ་ནོར་བུ་བཟང་པོ་ཁོང་ལ་དགའ་བས་ཡབ་ཡུམ་དང་མི་མཐུན་པ་བཅས་བྱུང༌། ཕྱིས་སུ་ཀུན་དགའ་ལེགས་གཤེགས་པ་དང་རིན་སྤུངས་པས་རྒྱལ་རྩེར་དམག་དྲངས་ནས་སྡེ་གཟར་མང་པོ་བསླངས། དེ་ནས་ངག་དབང་བཀྲ་ཤིས་ཁྲིར་བཀོད་ཀྱང་དབང་ཆ་རིན་སྤུངས་པས་བཟུང་བས་ཕག་གྲུའི་སྲིད་དབང་རིམ་བཞིན་ཉམས་པར་གྱུར་བ་ཡིན་ནོ།།"
    },
    {
        "question": "སྡེ་སྲིད་ཕག་མོ་གྲུ་པ་ནས་དགའ་ལྡན་ཕོ་བྲང་བར་སྔ་ཕྱིར་ཁྲིམས་ཡིག་ཞལ་ལྕེ་རིམ་པར་གཏན་ལ་ཕབ་པ་རྣམས་གང་དག་ཡིན་ནམ།",
        "answer": "ཞལ་ལྕེ་ཞེས་པ་ནི་རྒྱལ་ཁྲིམས་སམ་ཁྲིམས་བཅད་པའི་མིང་ཞིག་ཡིན་ལ། ཁྲིམས་ཡིག་ཞལ་ལྕེ་བཅོ་ལྔ་ནི། གཅིག ཁྲིམས་ཇི་ལྟར་བྱུང་བའི་ལོ་རྒྱུས། གཉིས། ཁྲིམས་བཅས་མ་བཅས་ཀྱི་ཕན་ཡོན་དང་ཉེས་དམིགས། གསུམ། བོད་དུ་རྒྱལ་ཁྲིམས་ནམ་གྱི་དུས་སུ་བྱུང་བ་བཅས་གླེང་གཞི་དང༌། དངོས་གཞི་ཁྲིམས་ཡིག་བཤད་པ་ལས། ༡ བསད་པ་སྟོང་གི་ཞལ་ལྕེ། ༢ རྨས་པ་ཁྲག་གི་ཞལ་ལྕེ། ༣ བརྐུས་པ་འཇལ་གྱི་ཞལ་ལྕེ། ༤ བསྙོན་ཧམ་མནའ་དག་གི་ཞལ་ལྕེ། ༥ བྱ་བྱས་བྱི་རིན་གྱི་ཞལ་ལྕེ། ༦ བྱེ་བྲལ་མཐུན་བསྡེབས་དག་གི་ཞལ་ལྕེ། ༧ འགྲོས་འདོད་ལེ་ལན་གྱི་ཞལ་ལྕེ། ༨ དམའ་ཕབ་ཡུས་ཀྱི་ཞལ་ལྕེ། ༩ སྤུངས་འདོད་ཚོང་གི་ཞལ་ལྕེ། ༡༠ ལྷག་ཆད་རྩིས་ཀྱི་ཞལ་ལྕེ། ༡༡ ལ་པར་རྒྱབ་ཀྱི་ཞལ་ལྕེ། ༡༢ ནམ་ཕར་ཚུར་གྱི་ཞལ་ལྕེ། ༡༣ དཔའ་བོ་སྟག་གི་ཞལ་ལྕེ། ༡༥ ཁྲིམས་འདེབས་བབས་སྨྱུག་གི་ཞལ་ལྕེ་བཅས་ཡིན་ཞིང༌། ༵༵དུང་དཀར་ཚིག་མཛོད་ཀཀ  ལས།  ཁྲིམས་ཡིག་འདིར་རྩོམ་པ་པོའི་ཁ་བྱང་མི་གསལ་ཡང་ཚོད་དཔག་བྱས་ན་ཕག་གྲུའི་སྡེ་སྲིད་སྐབས་ཀྱི་ཁྲིམས་ཡིག་ནམ་སྙམ་ཞེས་གསུངས་སོ།། \t\tཏཱ་སི་ཏུ་བྱང་ཆུབ་རྒྱལ་མཚན་གྱི་རིང་གཏམ་ལ་ཕབ་པའི་ཁྲིམས་ཡིག་ཞལ་ལྕེ་བཅོ་ལྔར་གྲགས་པ་ནི། དང་པོ། དཔའ་བོ་སྟག་གི་ཞལ་ལྕེ། གཉིས་པ༑ སྡར་མ་ཝའི་ཞལ་ལྕེ། གསུམ་པ། སྣེ་མོ་ལས་འཛིན་གྱི་ཞལ་ལྕེ། བཞི་པ༑ ཞུ་བཞེས་བདེན་རྫུན་གྱི་ཞལ་ལྕེ། ལྔ་པ། བཟུང་བཀྱིག་ཁྲིམས་རའི་ཞལ་ལྕེ། དྲུག་པ། ནག་ཅན་ཁྲག་སྦྱོར་གྱི་ཞལ་ལྕེ། བདུན་པ། དྲན་འཛིན་ཆད་ལས་ཀྱི་ཞལ་ལྕེ། བརྒྱད་པ། ཧོར་འདྲ་ཟ་རྐང་གི་ཞལ་ལྕེ། དགུ་པ། བསད་པ་སྟོང་གི་ཞལ་ལྕེ། བཅུ་པ། རྨས་པ་ཁྲག་གི་ཞལ་ལྕེ། བཅུ་གཅིག་པ༑ བསྙོན་ཧམ་མནའ་དག་གི་ཞལ་ལྕེ། བཅུ་གཉིས་པ། བརྐུས་པ་འཇལ་གྱི་ཞལ་ལྕེ། བཅུ་གསུམ་པ། ཉེ་འབྲེལ་འབྲལ་འདུམ་གྱི་ཞལ་ལྕེ། བཅུ་བཞི་པ། བྱི་བྱས་བྱི་རིན་གྱི་ཞལ་ལྕེ། བཅོ་ལྔ་པ། ནམ་བར་ཚུར་གྱི་ཞལ་ལྕེ་བཅས་བཅོ་ལྔ་ཡིན་ནོ།། ཞལ་ལྕེ་བཅུ་དྲུག་ནི། དེའི་སྟེང་གཙང་པ་སྡེ་སྲིད་ཀརྨ་བསྟན་སྐྱོང་དབང་པོས་བོད་ལ་མངའ་དབང་བསྒྱུར་སྐབས་སྤེལ་སེར་བ་ལ་སྒྲིག་ཏུ་བཅུག་པས། བཅུ་དྲུག་པ། ཀླ་ཀློ་མཐའ་འཁོབ་ཀྱི་ཞལ་ལྕེ་བསྣན་པས་བཅུ་དྲུག་ཏུ་གཏན་འབེབས་མཛད་པ་ཡིན། ཞལ་ལྕེ་བཅུ་གསུམ་ནི། བོད་གཞུང་དགའ་ལྡན་ཕོ་བྲང་གི་མངའ་དབང་བསྒྱུར་སྐབས་ྋགོང་ས་ལྔ་པ་ཆེན་པོས་སྡེ་སྲིད་བསོད་ནམས་ཆོས་འཕེལ་ལ་བཀའ་ཕབ་པ་སྔར་གཙང་པ་སྡེ་སྲིད་ཀརྨ་བསྟན་སྐྱོང་དབང་པོས་བོད་ལ་དབང་བསྒྱུར་བྱེད་སྐབས་ཀྱི་ཞལ་ལྕེ་བཅུ་དྲུག་ནས་དཔའ་བོ་སྟག་གི་ཞལ་ལྕེ་དང༌། སྡར་མ་ཝའི་ཞལ་ལྕེ། ཀླ་ཀློ་མཐའ་འཁོབ་ཞལ་ལྕེ་གསུམ་དོར་བས་ཞལ་ལྕེ་བཅུ་གསུམ་དུ་གཏན་འབེབས་མཛད་ཅིང༌། ཞལ་ལྕེ་བཅུ་གཉིས་ནི། སླར་ཡང་ཞལ་ལྕེ་བཅུ་གསུམ་ལས་སྣེ་མོ་ལས་འཛིན་གྱི་ཞལ་ལྕེ་དོར་ནས་ཞལ་ལྕེ་བཅུ་གཉིས་སུ་གཏན་ལ་ཕབ་པའི་ཁྲིམས་ལུགས་དོན་ཚན་བཅུ་གཉིས་རྣམས་ཡིན་ནོ།།"
    },
    {
        "question": "བོད་ཀྱི་ལོ་རྒྱུས་ཐོག་སྟག་ལོའི་སྡེ་གཟར་ཆེན་མོ་འམ་ཕག་གྲུ་ནང་ཞིག་ཞེས་པ་འབྱུང་རྐྱེན་དང༌། དེ་ལྟར་བྱུང་ཚུལ་ཇི་ལྟར་ཡིན་ནམ།",
        "answer": "དེ་ཡང༌། ༵༵རྒྱལ་རབས་དྲིས་ལན་བརྒྱ་པ་ཀཀ ལས། རབ་བྱུང་བཅུ་བདུན་པའི་ཆུ་བྱི་སྤྱི་ལོ་ ༡༤༣༣ ལོར་ཕག་གྲུ་སྡེ་སྲིད་ངག་དབང་གྲགས་པ་རྒྱལ་མཚན་སྐུ་འདས་པའི་རྗེས་སུ་དབང་གྲགས་པ་འབྱུང་གནས་ཀྱི་ཡབ་ཆེ་ས་སངས་རྒྱས་རྒྱལ་མཚན་གྱིས་སྲིད་དབང་འཛིན་པའི་ཧམ་སེམས་བཅངས་ཤིང༌། སྐབས་དེར་བཀའ་བློན་ཁག་གིས་ཁྱིམ་བརྒྱུད་འཛིན་པའི་ལམ་ལུགས་ལ་གཞིགས་ཏེ་ཨ་ཁུས་ཚ་བོར་སྲིད་དབང་སྤྲོད་དགོས་པས་སྔར་སྲོལ་བཟང་པོ་མི་ཉམས་པར་སྲས་གྲགས་པ་འབྱུང་གནས་ཀྱིས་སྲིད་དབང་བཟུང་དགོས་ཟེར། ཡིན་ནའང༌། ཡབ་སངས་རྒྱས་རྒྱལ་མཚན་དང་དེའི་ཕྱོགས་འཛིན་བློན་པོ་ཁག་གཅིག་གིས་སྲས་སྐུ་ན་ཆེར་མ་སོན་པར་ལྗགས་གཡར་ནས་སྲིད་དབང་ཡབ་ཀྱིས་འཛིན་དགོས་ཞེས་སྣེའུ་གདོང་གི་སྲིད་དབང་ལེན་རྒྱུའི་ཐབས་མང་པོ་བརྩམས་པར་བརྟེན། ཡབ་སྲས་གཉིས་ཀྱིས་གཙོ་བྱས་པའི་ཕྱོགས་སོ་སོའི་བཀའ་བློན་གྱི་བར་འཐབ་རྩོད་ཆེ་ཕྲ་སྣ་ཚོགས་བྱུང་ཞིང༌། ཕན་ཚུན་གྱི་ཁ་མཆུའི་འཁྲུན་ཐག་མ་ཆོད་པར་ལུས་པ་རིན་སྤུངས་པ་ནོར་བུ་བཟང་པོ་སོགས་ཀྱི་སྤྱན་སྔ་རིན་པོ་ཆེ་བསོད་ནམས་རྒྱལ་མཚན་གྱི་སྙན་དུ་སྒྲོན་ཏེ་ཐག་གཅོད་དགོས་ཚུལ་ཞུས་པ་ལྟར། སྔོན་བྱོན་ཁྲི་ཐོག་རིམ་པའི་རྒྱུན་སྲོལ་བཟང་པོ་མི་ཉམས་པར་བྱ་དགོས་རྒྱུ་ཐུགས་སུ་བཅགས་ནས་སྲས་གྲགས་པ་འབྱུང་གནས་སྲིད་ཁྲིར་བསྐོ་བཞག་གནང་དགོས་པའི་བཀའ་བསྩལ། ཡབ་སངས་རྒྱས་རྒྱལ་མཚན་དང་ཁོང་གི་ཕྱོགས་གཏོགས་བཀའ་བློན་ཚོ་ཡིད་མ་རངས་པ་བྱུང་ཡང་སྤྱན་སྔ་རིན་པོ་ཆེའི་མཚན་སྙན་དང་སྐུ་དབང་ཆེ་བས་མི་སྙན་པ་སྦྲང་སྐད་ཙམ་ཡང་བྱེད་མ་ནུས་ལ། དེ་ནས་ལོ་གཉིས་སོང་བའི་མཚམས་སུ་སྤྱན་སྔ་བསོད་ནམས་རྒྱལ་མཚན་གཟིམ་ཁྲི་མཐའ་ཅན་དུ་གྱུར་རྗེས་དབང་གྲགས་པ་འབྱུང་གནས་རང་ཉིད་ཀྱི་ཡབ་ཆེ་ས་སངས་རྒྱས་རྒྱལ་མཚན་སོགས་ཀྱིས་གོ་སྐབས་དེ་དང་བསྟུན་ཏེ་རྙོག་མ་རྟིང་སློང་གིས་སྲིད་དབང་འཕྲོག་པའི་གཡོ་ཐབས་སྣ་ཚོགས་བྱས། ཡབ་སྲས་གཉིས་ཕྱོགས་གཉིས་ཀྱི་བར་ཟིང་འཁྲུགས་ལངས་ནས་ཡུན་རིང་བར་ཐག་མ་ཆོད་པར་འདི་ལ་བོད་ཀྱི་ལོ་རྒྱུས་སྟེང་སྟག་ལོའི་ ༼༡༤༣༤༽ ཆེན་མོའམ་ཕག་གྲུ་ནང་ཞིག་གི་ལོ་ཞེས་ཟེར་རོ།། ཆེ་ས་སངས་རྒྱས་རྒྱལ་མཚན་ཡབ་སྲས་ཀྱི་བར་ནང་འཁྲུག་བྱུང་བ་ལ་བརྟེན་ནས་མཐར་སངས་རྒྱས་རྒྱལ་མཚན་དང་ཁོང་གི་ཕྱོགས་འཛིན་བཀའ་བློན་དག་ཡར་རྒྱབ་ཏུ་བཏང་ནས་འཚོ་རྟེན་གཞིས་ཀ་འགའ་སྤྲད་ཅིང༌། སྐབས་དེར་སྤྱིར་ཕག་གྲུའི་ནང་གདུང་རྒྱུད་སྣེའུ་གདོང་གི་སྲིད་དབང་འཛིན་མཁན་བཙུན་པ་དང་གདུང་རྒྱུད་ཁྱིམ་པ་བཅས་ཀྱི་བར་འགལ་བ་ཆེས་ཆེར་འགྲོ་བཞིན་མཆིས། དེ་ནས་མུ་མཐུད་ཤིང་ཡོས་སྤྱི་ལོ་ ༡༤༣༥ ལོར། ས་སྐྱའི་དཔོན་རིགས་ཁག་གཅིག་གིས་སྐུལ་མ་བྱས་པར་བརྟེན་ནས་རིན་སྤུངས་པ་དོན་ཡོད་རྡོ་རྗེས་གཞིས་ཀ་བསམ་གྲུབ་རྩེ་བླངས། ཆབ་སྲིད་ཀྱི་ལྟེ་གནས་རིན་སྤུངས་ནས་གཞིས་རྩེར་སྤོས། གཙང་ཁུལ་གྱི་མི་དྲག་འགོ་པ་མང་པོ་རིན་སྤུངས་པའི་ཕྱོགས་སུ་ལངས་ནས་བོད་ཀྱི་སྲིད་དབང་གི་ལྟེ་གནས་དེ་སླར་ཡང་གཙང་ཁུལ་དུ་བྱེད་པའི་རེ་བ་བཅངས་པ་སོགས་ཕྱི་ནང་གི་འགལ་རྐྱེན་མང་པོ་འཚོགས་པར་བརྟེན། སྡེ་གཟར་རམ་ནང་ཞིག་བྱུང་བའི་དུས་དེ་ནས་བཟུང་ཕག་གྲུའི་དབང་བསྒྱུར་གྱི་གོ་གནས་ཉམས་རྒུད་དུ་འགྲོ་བའི་འགོ་ཚུགས་པར་ཀུན་གསལ་མེ་ལོང་དུ་གསུངས་སོ།།    །།  ཕག་གྲུའི་སྡེ་སྲིད་རིམ་པར་བྱོན་རྣམས་ཀྱིས། ། བོད་ཁམས་ཡོངས་ལ་མངའ་དབང་བསྒྱུར་བ་དང༌། ། ཁྲིམས་ཡིག་གཏན་འབེབས་གྲུབ་མཐའ་རིམ་པར་དར། ། ཆབ་དཔལ་རིག་གསུམ་ཡར་ངོའི་ཟླ་ལ་འགྲན། །      "
    },
    {
        "question": "གཙང་པ་སྡེ་སྲིད་ཀྱི་མི་རྒྱུད་ཇི་ལྟར་ཡིན་དང༌། གཙང་པས་སྲིད་དབང་བཙུགས་ཚུལ། མངའ་དབང་བསྒྱུར་ཐུབ་པའི་རྒྱུ་མཚན་ཅི།",
        "answer": "གཙང་པ་སྡེ་སྲིད་ཀྱི་གདུང་རབས་ལ་གཙང་སྟོད་སྡེ་པའམ་གཙང་པ་རྒྱལ་པོ་ཞེས་ཟེར་ཞིང༌། འདི་ནི་ཐོག་མར་བཙན་པོ་ཁྲི་སྲོང་ལྡེ་བཙན་གྱི་སྐུ་དུས་སུ་རྡོ་རྗེ་ཐེག་པ་ལ་གྲུབ་པ་ཐོབ་པའི་སྐྱེས་ཆེན་དམ་པ་མང་དུ་བྱོན་པའི་ནང་ནས་གཉགས་ཛྙ་ན་ཀུ་མ་ར་ལས་རིམ་བཞིན་བརྒྱུད་པར་གྲགས་པའི་ཞིང་ཤག་པ་ཚེ་བརྟན་རྡོ་རྗེ་ཡིན་ལ། གཙང་རྒྱལ་གྱི་ཐོག་མའང་འདི་ཉིད་ཡིན། ཁོང་ལ་འཚོ་རྟེན་ཞིང་གཅིག་དང༌། སྡོད་ཁང་ཤག་གཅིག་ལས་མེད་པས་མཚན་ལའང་ཞིང་ཤག་པ་ཚེ་བརྟན་རྡོ་རྗེ་ཞེས་ཐོགས་པ་ཡིན། ཁོང་ནི་རིན་སྤུངས་པའི་གཉེན་ཚན་དུ་གཏོགས་ལ་སྣེ་གདོང་དང༌། རིན་སྤུངས་གཉིས་ཀྱི་ཞབས་འབྲིང་བ་ཡང་ཡིན། དེ་ཡང་རིན་སྤུངས་པས་བོད་ལ་མངའ་དབང་བསྒྱུར་བའི་དུས་ཙམ་ནས་བཟུང་རིན་སྤུངས་པས་ཕྱི་ལ་དམག་འཁྲུག་བསླངས་པ་དང༌། ནང་ཁུལ་དུ་མཚོན་ན་དམེ་བྱུང་བ་སོགས་ཕྱི་ནང་གི་འགལ་བ་ཛ་དྲག་རྣོ་ངར་ཅན་མང་དུ་བྱུང་བ་དང༌། རིན་སྤུངས་པ་རང་གི་མངའ་ཞབས་པ་ཆིབས་དཔོན་དུ་གཏོགས་པ་ཞིང་ཤག་པ་ཚེ་བརྟན་རྡོ་རྗེ་བསམ་གྲུབ་རྩེའི་རྫོང་དཔོན་ཡིན་སྟབས་ཁོང་གིས་གཙང་ཁུལ་གྱི་དཔོན་རིགས་འགའ་ཞིག་དང་མནའ་སྦྲེལ་བགྱིས་ཤིང་རིན་སྤུངས་པར་རྒོལ་བའི་འབངས་གྱེན་ལོག་བྱེད་པའི་གྲབ་བགྱིས་ཤིང༌། ཞིང་ཤག་པས་སྙིང་སྟོབས་དང་འཇོན་ཐང་ལ་བརྟེན་ནས་རིམ་གྱིས་སྟོབས་འབྱོར་དང་དབང་ཤུགས་ཇེ་ཆེར་སོང་སྟེ་རིན་སྤུངས་ངག་དབང་འཇིག་གྲགས་ཀྱི་དུས་སུ་སླེབས་སྐབས་རིན་སྤུངས་པའི་ཁ་གཏད་དུ་ལངས་ཏེ། སྲས་པདྨ་དཀར་པོ་ཞིང་ཤག་པས་བཀྲོངས་ཏེ་རིན་སྤུངས་དམེ་ཁྲག་གི་ལོ་ཞེས་གྲགས་པ་དེ་བྱུང་ཞིང༌། ངག་དབང་འཇིག་གྲགས་ཀྱིས་འཁོན་ལན་སློག་རྩིས་གནང་བ་ལམ་དུ་མ་སོང་བར་ཞིང་ཤག་པ་ཚེ་བརྟན་རྡོ་རྗེས་ཚུལ་རྒོལ་གྱེན་ལོག་བྱས་ནས་རིན་སྤུངས་པའི་མངའ་ཞབས་ནས་བུད་པ་ཡིན། རིན་སྤུངས་པ་དང་ངག་དབང་རྣམ་རྒྱལ་གྱི་སྐབས་ཞིང་ཤག་པ་ཚེ་བརྟན་རྡོ་རྗེ་རིན་སྤུངས་པའི་ཆིབས་དཔོན་གྱི་ལས་ཀ་དང༌། དེ་ནས་རིམ་བཞིན་ལས་ཚན་དུ་སླེབས་ཏེ་ལོ་མང་རིང་ཤངས་དང༌། མྱང་སྨད་ཀྱི་ཡོང་འབབ་སྡུད་མཁན་བྱས། ས་སྤྲེལ་སྤྱི་ལོ་ ༡༥༤༨ ལོར་བསམ་གྲུབ་རྩེའི་རྫོང་དཔོན་དུ་བསྐོ་བཞག་བྱས། ཤིང་གླང་སྤྱི་ལོ་ ༡༥༦༥ ལོར་རང་ཉིད་དམག་དཔོན་བྱས་ཏེ་པ་སྣམ་ལྷུན་འགྲུབ་འཁྱུང་རྩེ་དང༌། རྫོང་གསར་ཕག་མོ་རི་སོགས་བླངས། ཕྱི་ལོ་གཙང་པ་དང་རིན་སྤུངས་གཉིས་དམག་འཁྲུག་ལངས་མཐར་རྫོང་གཞིས་རྣམས་གཙང་པར་ཐོབ་སྟེ་ཞིང་ཤག་པ་ཚེ་བརྟན་རྡོ་རྗེ་གཙང་གི་རྒྱལ་པོར་གྱུར་པ་ཡིན། དེ་ཡང་གཡུ་ཡི་ཕྲེང་བ་ཁུངས་སུ་བྱས་ན། ཐོག་མར་སྟོབས་ཤུགས་ཀྱི་ཆར་གཞིགས་ན་ཕག་གྲུའི་སྡེ་སྲིད་ཀྱི་སྲིད་དབང་མིང་ཙམ་དུ་གྱུར་ཏེ་རིན་སྤུངས་པས་བོད་དབུས་གཙང་ལ་རིམ་པས་དབང་བསྒྱུར་ནས་རྒྱུན་རིང་ཙམ་སོང་བ་དང༌། རིན་སྤུངས་པའི་སྲིད་དབང་འཛིན་སྟངས་ཀྱང་མི་རྣམས་ཀྱི་བློ་ལ་འབབ་ཅིང་ལྷིང་ཆགས་པོ་ཞིག་བྱུང་མེད་པ་མ་ཟད། ལྷག་པར་རིན་སྤུངས་ངག་དབང་འཇིག་གྲགས་ནི་རྒྱལ་པོ་པཌཎི་ཏའི་སྤྱོད་ཚུལ་ལྷུར་བཞེས་པ་ཞིག་ཡིན་པའི་རྐྱེན་གྱིས་ཁོང་གི་དུས་རྒྱུན་རིག་གནས་གསན་བསམ་དང༌། གཞན་ལ་འཆད་སྤེལ་བྱེད་པའི་བརྟུལ་ཞུགས་བཟུང་བ་ལས་སྲིད་འབྱོར་དར་སྤེལ་གྱི་ཕྱོགས་ལ་ཐུགས་ཆེན་ཆེར་མེད་པ་སོགས་ཀྱིས་རིམ་བཞིན་བག་ལ་ཞ་བ་ལྟ་བུར་གྱུར་པ་དེ་ཞིང་ཤག་པ་ཚེ་བརྟན་རྡོ་རྗེ་རྒྱུད་པ་དང་བཅས་པས་ལྐོག་ནས་རང་གི་སྲིད་འབྱོར་འཕེལ་རྒྱས་གཏོང་བར་ཕན་ཡོད་ཀྱི་ཆ་རྐྱེན་ཐོབ་པ་ཡིན།"
    },
    {
        "question": "ལྷག་པར་དུ་དེ་བས་གལ་ཆེ་བ་ཞིག་ནི་ཆབ་སྲིད་ཐོག་ཀརྨ་ཆོས་དབྱིངས་རྡོ་རྗེས་གཙང་པ་ཕུན་ཚོགས་རྣམ་རྒྱལ་ལ་དབུས་གཙང་བདག་པོའི་ལུང་གནང་སྟེ་ཤེལ་དམ་དམར་ནག སྐྱ་དར་རྒྱ་གླིང་སོགས་ཆེ་བ་མཚོན་པའི་རྟགས་ཅན་དང་བཅས་དབུས་གཙང་གི་བདག་པོར་ཤེས་སུ་བཅུག་པ་དང༌། ཀརྨ་བསྟན་སྐྱོང་དབང་པོར་ཡང་དེ་ལྟ་བུའི་ལུང་ཐོབ་པར་བརྟེན་དུས་སྐབས་དེའི་ཚེ་ཆབ་སྲིད་ཐོག་ནས་གཙང་པར་སུས་ཀྱང་འགྲན་མི་ཕོད་པར་གྱུར་ཅིང༌། དེ་བཞིན་གཙང་པས་སྲིད་དབང་སྐྱོང་ལུགས་ཀྱི་སྟེང་སྔར་ཕག་མོ་གྲུ་པ་དང༌། ཚལ་པ་སྡེ་སྲིད་སོགས་ཀྱི་ཁྲིམས་ཡིག་ཞལ་ལྕེ་བཅོ་ལྔའི་ཐོག་ཀླ་ཀློ་མཐའ་འཁོབ་ཀྱི་ཞལ་ལྕེ་བསྣན་པས་ཞལ་ལྕེ་བཅུ་དྲུག་ཏུ་གཏན་ལ་ཕབ་དང༌། འབྲུ་རིགས་གཤོལ་འཇལ་གྱི་ཚད་གཞི་བར་སྐབས་གཅིག་གྱུར་མེད་པ་དེ་གཏན་ཚིགས་ཁ་རུ་ཟེར་བའི་མཁར་འབོའི་ཚད་གཞི་གཅིག་གྱུར་བཟོས་པ་དང༌། གཞན་ཡང་གཙང་པའི་མཛད་ཆེན་ལྔ་ཞེས་སྒྲིག་སྲོལ་དོན་ཚན་ལྔ་གཏན་ལ་ཕབ་པ་སོགས་སྲིད་སྐྱོང་ཐབས་ཀྱི་བྱ་བ་མང་པོ་ལག་བསྟར་དུ་བཞེས་པ་བཅས་གཙང་པ་སྡེ་སྲིད་ཀྱིས་བོད་ཁམས་ཡོངས་ལ་དབང་མཛད་ཐུབ་པ་ཡིན་སྙམ་མོ།། \t\tཞིང་པ་ཤག་པར་སྲས་ཇི་ཡོད་དེ་དག་གིས་བོད་ལ་མངའ་དབང་བསྒྱུར་ཚུལ་དང༌། གཙང་པའི་མཛད་ཆེན་ལྔར་གྲགས་པ་གང་ཡིན་ནམ།",
        "answer": "གཙང་པ་རྒྱལ་པོ་ཞིང་ཤག་པ་ཚེ་བརྟན་རྡོ་རྗེ་ལ་སྲས་དགུ་ཡོད་པའི་ནང་གི་ཀརྨ་མཐུན་སྟོབས་རྣམ་རྒྱལ་དང༌། ཀརྨ་ཀུན་སྤངས་ལྷ་དབང་རྡོ་རྗེ། ཀརྨ་བསྟན་སྲུང་དབང་པོ་གསུམ་གྱིས་གཙང་ཕྱོགས་ལ་མངའ་དབང་བསྒྱུར་བ་ཡིན། དེ་ཡང་ལྷ་དབང་རྡོ་རྗེས་བསམ་འགྲུབ་རྩེ་བཟུང་བ་དང༌། ཀརྨ་བསྟན་སྲུང་དབང་པོས་པ་སྣམ་ནོར་བུ་ཁྱུང་རྩེ་བཟུང༌། ལྷ་དབང་རྡོ་རྗེ་འདས་རྗེས་བསྟན་སྲུང་གི་ཚབ་མཛད་ཅིང་དེ་དག་གིས་གཙང་ཕྱོགས་ཀྱི་ཡུལ་གྲུ་ཕལ་མོ་ཆེ་མངའ་འོག་ཏུ་ཚུད་པར་མཛད་པ་ཡིན། ལྕགས་ཕག་སྤྱི་ལོ་ ༡༦༡༡ ལོར་ཀརྨ་བསྟན་སྲུང་དབང་པོའི་སྲས་ཀརྨ་ཕུན་ཚོགས་རྣམ་རྒྱལ་གཙང་གི་སྡེ་སྲིད་དུ་བསྡད་པ་ནས་སྡེ་སྲིད་གཙང་པ་ཞེས་གྲགས། དེ་ནས་བྱི་གླང་སྡེ་གཟར་ཞེས་བྱ་བ་སྟེ་སྤྱི་ལོ་ ༡༦༡༢ ཆུ་བྱི་ལོ་དང༌། སྤྱི་ལོ་ ༡༦༡༣ ཆུ་གླང་ལོར་ཕུན་ཚོགས་རྣམ་རྒྱལ་གྱིས་དཔུང་གི་སྦྱོར་བར་བརྟེན་ནས་དབུས་ཕྱོགས་འཕན་པོ་དང༌། གཞིས་ཀ་སྣེའུ་སོགས་བླངས་ཏེ་གཙང་པས་དབུས་གཙང་ཡོངས་ལ་གཞི་རྩའི་ཐོག་ནས་དབང་བསྒྱུར་བྱས་ཤིང༌། སྤྱི་ལོ་ ༡༦༡༢ དང༌། ༡༦༡༣ ལོར་ཁོང་གིས་མངའ་རིས་རྒྱལ་པོ་དང༌། ལྷོ་པ་དང་བྱང་པ་རྣམས་ལ་དམག་དྲངས་ནས་མངའ་འོག་ཏུ་བཅུག་པ་དེ་ལ་བྱི་གླང་སྡེ་གཟར་ཞེས་གྲགས། ཁོང་ཀརྨ་པར་ཤིན་ཏུ་དད་ཅིང་ཀརྨ་ཆོས་དབྱིངས་རྡོ་རྗེར་དབུས་གཙང་གི་བདག་པོའི་བཀའ་ཤོག་དང་ཐམ་ག་གནང༌། ཇོ་ནང་ཏ་ར་ན་ཐཱ་ཡང་བླ་མར་བརྟེན། ས་རྟ་སྤྱི་ལོ་ ༡༦༡༨ ལོར་དཔུང་དམག་ཁྲི་ལྷག་དྲངས་ཏེ་དབུས་སུ་སླེབས་ནས་གྲོང་སྡེ་མང་པོ་བླངས། ལྕགས་སྤྲེལ་སྤྱི་ལོ་ ༡༦༢༠ ལོར་ཀརྨ་བསྟན་སྐྱོང་དབང་པོས་བོད་ཀྱི་སྲིད་ལ་མངའ་དབང་བསྒྱུར་ཏོ།། གཙང་སྟོད་རྒྱལ་པོའི་རྣམ་ཐར་དུ་གཙང་པའི་མཛད་ཆེན་ལྔར་གྲགས་པ་ནི་གཡུ་ཡི་ཕྲེང་བ་ལྟར་བཀོད་ན། སངས་རྒྱས་བསྟན་པའི་ཆེ་བ་འདེགས་པའི་ཕྱིར་སྡེ་སྲིད་ཀྱི་སེར་མོ་བའི་ཕྱག་འཚལ་མི་བཞེས་པ་དང༌། གྲུབ་མཐའ་རིས་མེད་ཀྱི་དགེ་འདུན་རྣམས་གཞིས་ཀ་བསམ་གྲུབ་རྩེར་གདན་དྲངས་ནས་ལོ་རེ་སེར་ཚོགས་ཐེངས་གསུམ་རེ་འཚོགས་པར་བསྙེན་བཀུར་ཕུན་སུམ་ཚོགས་པ་ཞུ་བ་དང་གཅིག མངའ་འབངས་ཀྱི་འཚོ་ཚིས་ཆེད་ཁྲིམས་སྲོལ་གའུ་ལི་ཆེན་མོ་བསྒྲིགས་ཏེ་ཆབ་འབངས་བདེ་བར་འཁོད་ཐུབ་པའི་ཐབས་ལམ་ལག་བསྟར་བྱེད་པ་དང་གཉིས། མངའ་འབངས་དབུགས་ངལ་གསོ་བའི་ཕྱིར་བརྒྱ་ཚོ་ཁག་ལོ་རེས་བསྐོར་གྱིས་རྐང་འགྲོ་ལག་འདོན་གྱི་ཁྲལ་རིགས་སྒྲུབ་རྒྱུགས་མ་དགོས་པའི་དར་རྒན་གྱི་ལུང་བཏང་སྟེ་ཁྲལ་འུལ་ཡང་བཟོས་གཏོང་བ་དང་གསུམ། ཆོ་འཕྲུལ་དུས་ཆེན་ནས་ཟླ་བཅུའི་བར་རི་དྭགས་རྔོན་རྒྱག་བྱེད་མི་ཆོག་པའི་རི་རྒྱ་ཀླུང་རྒྱ་བསྡོམས་པ་དང་བཞི། ས་ཐག་རིང་པོ་ནས་ལྷ་སར་ཇོ་ཤག་རྣམ་གཉིས་ཀྱིས་མཚོན་པའི་གནས་རྟེན་མཇལ་དུ་ཡོང་མི་བཟང་འགྲུལ་བ་རྣམས་ཀྱི་མི་ཁལ་ལ་སྲུང་སྐྱོབ་དང༌། རྫོང་གཞིས་ཁག་ནས་གསོ་ཆས་སྦྱིན་པ་དང༌། ཁོང་ཚོར་གནོད་འཚེ་མི་ཆོག་པ་བྱམས་བརྩེས་སྐྱོང་དགོས་པ་བཅས་ཡིག་ལམ་དུ་གཏན་འབེབས་གསལ་པོར་བྱས་པ་དང་ལྔ་རྣམས་སོ།།"
    },
    {
        "question": "ཀརྨ་ཕུན་ཚོགས་རྣམ་རྒྱལ་གྱི་སྐབས་གཙང་པ་དང་རི་བོ་དགེ་ལུགས་པའི་བར་མི་མཐུན་པའི་འཐབ་རྩོད་བྱུང་ཚུལ་ཇི་ལྟར་ཡིན་ནམ།",
        "answer": "ཕག་གྲུའི་སྲིད་དབང་ཉམས་རྗེས་བོད་དབུས་གཙང་གཉིས་སུ་དེ་སྐབས་ཡར་སྐུ་གཙང་གསུམ་མངའ་ཐང་རྒྱས་སྐབས་ཡིན་ལ། དེའི་ནང་ནས་ཀྱང་གཙང་པ་ནི་འགྲན་ཟླ་མེད་ཅིང༌། འདི་དག་ཚང་མ་བཀའ་བརྒྱུད་པའི་སྦྱིན་བདག་ཡིན་ལ། དེ་ལས་གཞན་ཅུང་སྟོབས་ཆེ་བ་སྡེ་པ་ལྷ་རྒྱ་རི་བ་དང་སྡེ་པ་སྐྱིད་ཤོད་པ་གཉིས་ནི་དགེ་ལུགས་པའི་སྦྱིན་བདག་གི་གཙོ་བོ་ཡིན་སྟབས་རབ་བྱུང་བཅུ་པའི་ཤིང་སྦྲུལ་སྤྱི་ལོ་ ༡༦༠༥ ལོར་ཞིང་ཤག་པ་ཚེ་བརྟན་རྡོ་རྗེ་དང་འབྲི་གུང་པ་མཉམ་འབྲེལ་གྱིས་དམག་བསྐུལ་ནས་དགེ་ལུགས་པའི་སྦྱིན་བདག་སྡེ་པ་སྐྱིད་ཤོད་པ་བཅོམ་ཞིང་དཔོན་དམག་མང་པོ་བསད། དུས་ཕྱིས་བསྟན་སྲུང་དབང་པོའི་སྲས་ཀརྨ་ཕུན་ཚོགས་རྣམ་རྒྱལ་གྱི་རིང་སྟེ་ཆུ་བྱ་སྤྱི་ལོ་ ༡༦༡༢ ལོར་ྋརྒྱལ་དབང་སྐུ་ཕྲེང་བཞི་པའི་ཡང་སྲིད་ངོས་འཛིན་མི་ཆོག་པ་སོགས་མི་འོས་པ་སྣ་ཚོགས་བཟོས་ལ། དེའི་ལན་དུ་དགེ་ལུགས་པའི་སྦྱིན་བདག་སྐྱིད་ཤོད་སྡེ་པ་བསོད་ནམས་རྣམ་རྒྱལ་ཕྱོགས་གཏོགས་དང་བཅས་པས་ཁལ་ཁ་ཆོ་ཁར་དཔོན་དང་འབྲེལ་ནས་མེ་སྦྲུལ་སྤྱི་ལོ་ ༡༦༡༧ ལོར་དབུས་དམག་དང་ལྷན་དུ་ཀརྨ་ཕུན་ཚོགས་རྣམ་རྒྱལ་སོགས་ལ་ཕར་རྒོལ་གང་ཐུབ་བྱས་ཤིང༌། དེའི་ཕྱི་ལོ་ས་རྟ་སྤྱི་ལོ་ ༡༦༡༨ ལོར་གཙང་པ་སྡེ་སྲིད་ཕུན་ཚོགས་རྒྱལ་གྱིས་དཔུང་དམག་ཆིག་ཁྲི་ལྷག་འཁྲིད་ནས་དབུས་ཕྱོགས་ཀྱི་གྲོང་སྡེ་གལ་ཆེ་བ་མང་པོ་བླངས། སྐབས་འདི་དུས་ཤིག་ཏུ་བོད་ཡོངས་ལ་དབང་བསྒྱུར་ཐུབ་པའི་གཙང་པ་སྡེ་སྲིད་ཀྱི་སྲིད་དབང་ཡང་དངོས་སུ་བཙུགས་པ་ཡིན། དེ་ནས་ལོ་འདི་གའི་ཧོར་ཟླ་བདུན་པའི་ནང་སེར་དམག་དང་དབུས་དམག་གིས་གཙང་རྒྱལ་གྱི་དམག་དང་འཐབ་འཁྲུག་དྲག་པོ་བྱས་མཐར་སེར་དམག་རྣམས་ཕམ་ནས་སེ་འབྲས་ཀྱི་གྲྭ་པ་ཚང་མ་མཚོ་སྔོན་ཕྱོགས་སུ་བྲོས་རྩིས་ཀྱིས་སྟག་ལུང་དུ་འབྱོར་མཚམས་སྟག་ལུང་ཁྲི་པ་ཞབས་དྲུང་ངག་དབང་རྣམ་རྒྱལ་གྱིས་གཙང་པ་རྒྱལ་པོར་སེ་འབྲས་རང་འཇགས་སུ་གནས་ཆོག་པར་ཞུས་པ་ལྟར་ཁས་བླངས་རྗེས་གྲྭ་པ་རྣམས་སླར་ལོག དེ་ནས་སེ་འབྲས་གཉིས་ཀྱིས་གཙང་པ་སྡེ་སྲིད་ལ་ཆིངས་དངུལ་འབོར་ཆེན་སྤྲོད་དགོས་བྱུང་བར། ྋགོང་ས་ལྔ་པ་ཆེན་པོའི་ཕྱག་མཛོད་བསོད་ནམས་རབ་བརྟན་ནམ་སྡེ་སྲིད་བསོད་ནམས་ཆོས་འཕེལ་གཙང་པ་རྒྱལ་པོའི་སར་སོང་ནས་འདིར་ཆིངས་དངུལ་འབུལ་རྒྱུ་མི་འདང་བས་ཆོས་འཁོར་རྒྱལ་དུ་སྐུ་གོང་མའི་མཛོད་ཁང་མཆིས་པས་དེར་འགྲོ་དགོས་ཞུས་པ་ལྟར་དགོངས་འཁྲོལ་བྱུང་བ་དང་བསྟུན་གསང་ཐབས་ཀྱིས་མཚོ་སྔོན་ཕྱོགས་སུ་ཕེབས་ཤིང༌། གནས་བབ་དེར་མཚོ་སྔོན་གྱི་དཔོན་རིགས་གུ་རུ་ཧོང་ཐའི་ཇི་དང༌། ཧོང་ཇིང་གིར་རྒྱལ་པོའི་གདུང་རྒྱུད་ལྷ་བཙུན་བློ་བཟང་བསྟན་འཛིན་སོགས་ལ་གཙང་པ་རྒྱལ་པོས་དགེ་ལུགས་པའི་གདན་ས་དང༌། ཆོས་བྱེད་སྐྱེས་བུ་རྣམས་ལ་གནོད་འཚེ་གཏོང་ལུགས་སྐོར་སྙན་སྒྲོན་ཞུས་ནས་དགེ་ལུགས་པའི་དོན་དུ་དམག་རོགས་ཞུས། དེ་ནས་ཅུང་མ་འགོར་བར་གཙང་རྒྱལ་ཕུན་ཚོགས་རྣམ་རྒྱལ་འབྲུམ་ནད་ཀྱིས་འདས། རབ་བྱུང་བཅུ་པའི་ཆུ་བྱི་སྤྱི་ལོ་ ༡༦༡༢ ལོ་དང༌། དེའི་ཕྱི་ལོ་སྟེ་ཆུ་གླང་སྤྱི་ལོ་ ༡༦༡༣ ལོ་གཉིས་ཀར་གཙང་པ་རྒྱལ་པོ་ཕུན་ཚོགས་རྣམ་རྒྱལ་གྱིས་དཔུང་སྟོབས་ལ་བརྟེན་ནས་དབུས་ཕྱོགས་ཀྱི་འཕན་པོ་དང་གཞིས་ཀ་སྣེའུ་སོགས་བླངས་ཏེ་དབུས་གཙང་གི་ཡུལ་གྲུ་སྤྱི་ལ་གཞི་རྩའི་ཐོག་ནས་དབང་བསྒྱུར་ཐུབ་པ་བྱུང་ཞིང༌། ྋརྒྱལ་དབང་སྐུ་ཕྲེང་བཞི་པ་ཡོན་ཏན་རྒྱ་མཚོའི་ཡང་སྲིད་ངོས་འཛིན་བྱེད་མི་ཆོག་པ་བཟོས་པ་སོགས་ལ་བོད་ཀྱི་ལོ་རྒྱུས་ཐོག་བྱི་གླང་སྡེ་གཟར་ཟེར་རོ།།"
    },
    {
        "question": "གཙང་པ་སྡེ་སྲིད་ཀརྨ་བསྟན་སྐྱོང་དབང་པོའི་སྐབས་རིམ་བཞིན་དགེ་ལྡན་པ་དང་མི་མཐུན་པའི་དམག་འཁྲུག་བྱུང་ཚུལ་ཇི་ལྟར་ཡིན།",
        "answer": "སྲས་ཀརྨ་བསྟན་སྐྱོང་དབང་པོ་ལྕགས་སྤྲེལ་སྤྱི་ལོ་ ༡༦༢༠ ལོར་བོད་ཡོངས་ཀྱི་བདག་པོར་བསྐོས་ཤིང༌། ཕྱི་ལོར་ཕྱག་མཛོད་བསོད་ནམས་རབ་བརྟན་དང༌། བློ་བཟང་བསྟན་འཛིན་གཉིས་ཀྱིས་སོག་དམག་གཉིས་སྟོང་ལྷག་འཁྲིད་ནས་དབུས་སུ་འབྱོར་བ་དང་སྡེ་པ་སྐྱིད་ཤོད་པའི་དམག་དང་ལྷན་དུ་བསྡེབས་ཏེ་གཙང་པ་རྒྱལ་པོར་རྒོལ་ལན་སྤྲད་པར་གཙང་དམག་ཕམ་ཞིང་ཆུ་བཀག་བཏང༌། སྐབས་འདི་དུས་སུ་པཎ་ཆེན་བློ་བཟང་ཆོས་རྒྱན་དང༌། དགའ་ལྡན་ཁྲི་པ་དཀོན་མཆོག་ཆོས་འཕེལ། སྟག་ལུང་ཞབས་དྲུང་ངག་དབང་རྣམ་རྒྱལ་སོགས་ཀྱིས་ཞི་ཆིངས་མཛད་དེ་སྔར་གཙང་པ་སྡེ་སྲིད་ཀྱིས་འཕྲོགས་པའི་སེ་འབྲས་དགའ་གསུམ་གྱི་མཆོད་གཞིས་རྣམས་སླར་སྤྲོད་རྒྱུ་དང༌། ཕྱག་མཛོད་བསོད་ནམས་རབ་བརྟན་འབྲས་སྤུངས་ཕོ་བྲང་དུ་སྡོད་ཆོག་པ། སྡེ་པ་སྐྱིད་ཤོད་པར་འཕན་མཁར་རྩེ་རྫོང་སྤྲོད་རྒྱུ། བདེ་ཆེན་གསང་སྔགས་མཁར་སོགས་དབུས་གཙང་གི་དགེ་ལུགས་པའི་དགོན་པ་དག་ཏུ་ཆོས་ལུགས་བསྒྱུར་བ་སྐྱར་གསོ་བྱེད་པ་དང༌། ྋརྒྱལ་དབང་སྐུ་ཕྲེང་བཞི་པའི་ཡང་སྲིད་ངོས་འཛིན་ཆོག་པ་སོགས་མཛད་དོ།། གནས་བབ་དེ་དུས་ཤིག་ཏུ་གཙང་པ་སྡེ་སྲིད་ཀརྨ་བསྟན་སྐྱོང་དབང་པོས་སླར་ཡང་རང་གི་སྲིད་བརྟན་པའི་ཕྱིར་དུ་དགེ་ལུགས་པའི་ཆོས་ལ་མི་མོས་པ་ཆ་ཧར་ཚོ་པ་བརྒྱད་ཀྱི་འགོ་དཔོན་ལེན་ཏན་རྒྱལ་པོ་དང༌། ཁམས་ཁུལ་བེ་རི་རྒྱལ་པོ་དོན་ཡོད་རྡོ་རྗེ་གཉིས་ལ་འབྲེལ་བ་བཙུགས་ཤིང༌། དེ་གཉིས་ཀྱིས་སྐབས་དེར་མཚོ་སྔོན་དང་ཁམས་ཁུལ་གྱི་དགེ་ལུགས་པ་སོགས་ཀྱི་བླ་མ་ཆེ་ཁག་མང་པོ་དམར་གསོད་གཏོང་བ་དང༌། དཔུང་དམག་ལྷ་སར་ཡོང་བ་ཤེས་རྗེས་རབ་བྱུང་བཅུ་གཅིག་པའི་ཤིང་ཁྱི་སྤྱི་ལོ་ ༡༦༣༤ ལོར་ཕྱག་མཛོད་བསོད་ནམས་རབ་བརྟན་གྱིས་དེ་འཕྲལ་ཕོ་ཉ་མངགས་ནས་གོ་ཤྲི་ཧན་ལ་དམག་རོགས་བཅོལ། ལོ་འདི་གར་ཆ་ཧར་ལེན་ཏན་རྒྱལ་པོས་གཙང་པ་སྡེ་སྲིད་ཀྱི་གྲོགས་སུ་དམག་བཏེགས་ནའང་ལམ་བར་ནས་རྒྱལ་པོ་འདས་པས་གཙང་པར་ཕན་ཐོགས་མ་བྱུང་ངོ༌།། དེ་ནས་ཕྱི་ལོ་ཤིང་ཕག་སྤྱི་ལོ་ ༡༦༣༥ ལོར་ཧལ་ཧ་ཚོ་བདུན་གྱི་དཔོན་པོ་ཆོག་ཐུ་བྱ་བ་ཧལ་ཧ་ནང་འཁྲུག་གི་རྐྱེན་གྱིས་མཚོ་སྔོན་དུ་ཐོན་པ་དགེ་ལུགས་པའི་ཕྱོགས་ལ་ཧ་ཅང་སྡང་བ་ཞིག་ཡོད་པ་དེའི་སྲས་ཨར་ས་ལང་གིས་གཙང་རྒྱལ་གྱི་གདན་ཞུས་ལྟར་དམག་ཁྲི་གཅིག་ཙམ་འཁྲིད་ནས་བོད་དུ་བསྐྱོད་པའི་གནས་ཚུལ་གུ་ཤྲི་ཧན་གྱིས་ཐོས་རྗེས་དཔོན་གཡོག་ཉུང་བསྡུས་ཚོང་པའི་ཚུལ་གྱིས་འོང་བ་ཨར་ས་ལང་དང་འཕྲད་དེ་དགེ་ལུགས་པར་གནོད་པ་བྱེད་མི་རུང་བའི་རྒྱུ་མཚན་བཤད་པས། ཨར་ས་ལང་གིས་གཙང་ལ་རོགས་མ་བྱས་པ་མ་ཟད། ྋརྒྱལ་དབང་ལྔ་པ་ཆེན་པོར་མཇལ་ནས་ཆོས་འབྲེལ་ཞུས། དེའི་རྐྱེན་གྱིས་ཀརྨ་ཞྭ་དམར་པས་ཆོག་ཐུ་ལ་བུའི་གནས་ཚུལ་ཡིག་ལམ་ནས་ཞུས་པའི་མཐར་ཨར་ས་ལང་རང་ཉིད་ཀྱི་བློན་པོ་ཐའི་ཆང་གིས་ལྐོག་གསོད་བཏང་བ་ཡིན། དུས་ཕྱིས་ཕྱག་མཛོད་བསོད་ནམས་རབ་བརྟན་གྱིས་ལྐོག་ནས་གུ་ཤྲི་ཧན་དང་དམག་སྲིད་ཀྱི་གྲོས་བསྡུར་བྱས་ཤིང༌། རིམ་གྱི་གུ་ཤྲི་ཧན་རང་ཉིད་ཕྱིར་ལོག་སྟེ་དཔུང་འབོར་ཆེན་ཞིག་མཚོ་སྔོན་དུ་དྲངས་ནས་ཆོག་ཐུའི་དམག་ཕལ་མོ་ཆེ་རྩ་མེད་དུ་བཏང༌། ས་ཡོས་སྤྱི་ལོ་ ༡༦༣༩ ལོར་བེ་རི་བཅོམ་ཞིང་ས་འགོ་དོན་ཡོད་རྡོ་རྗེ་བསད་ནས་ཡུལ་གྲུ་མང་པོ་བཟུང༌། དེ་ལྟར་རབ་བྱུང་བཅུ་གཅིག་པའི་ཆུ་རྟ་སྤྱི་ལོ་ ༡༦༤༢ ལོ་ནས་སོག་དམག་གིས་གཙང་པ་སྡེ་སྲིད་ཆམ་ལ་ཕབ་སྟེ་བོད་སྲིད་དབང་ྋརྒྱལ་མཆོག་ལྔ་པ་ཆེན་པོར་ཕུལ་ནས་དགའ་ལྡན་ཕོ་བྲང་གི་སྲིད་དབང་དངོས་སུ་བཙུགས་སོ།། \t\tསྤྱིར་གཙང་རྒྱལ་གྱི་ཐོག་མ་ཞིང་ཤག་པ་ཚེ་བརྟན་རྡོ་རྗེ་དང༌། གཉིས་པ་ཕུན་ཚོགས་རྣམ་རྒྱལ། གསུམ་པ་ཀརྨ་བསྟན་སྐྱོང་དབང་པོ་ཡིན་པར་བཤད་ཀྱང༌། དེང་དུས་ཡོངས་གྲགས་སུ་རྒྱུགས་ཆེ་བ་ནི་གཙང་པ་ཕུན་ཚོགས་རྣམ་རྒྱལ་གྱི་རིང་སྟེ་རབ་བྱུང་བཅུ་པའི་ས་རྟ་སྤྱི་ལོ་ ༡༦༡༨ ལོ་ནི་བོད་ཁམས་ལ་དབང་མཛད་པའི་ཐོག་མར་བགྲང་བཞིན་ཡོད་པའི་ལུགས་གཞིར་བྱས་ན། ལོ་ངོ་ཉེར་བཞི་ཙམ་ལ་མཛད་པར་གྲགས་སོ།།"
    },
    {
        "question": "གཙང་པའི་སྲིད་དབང་ཉམས་ཚུལ་ཇི་ལྟར་ཡིན་དང༌། དབུས་སོག་གཙང་པའི་དབར་དམག་འཐབ་བྱུང་ཚུལ་བཅས་ཇི་ལྟར་ཡིན་ནམ།",
        "answer": "སྡེ་པ་ཕུན་ཚོགས་རྣམ་རྒྱལ་གྲོངས་རྗེས་ཁོང་གི་སྲས་ཀརྨ་བསྟན་སྐྱོང་དབང་པོས་ཕ་ཤུལ་བུ་འཛིན་གྱི་ལས་འཁུར་བླངས། ཁོང་ནི་ཆོས་སྲིད་གང་ལའང་མཁྱེན་རྒྱ་ཆེ་བར་གྲགས་ཤིང༌། དགོན་སྡེ་འགའ་ཤས་ལ་ཆོས་གཞིས་དང་སྐུ་གསུང་ཐུགས་རྟེན་མང་ཙམ་བཞེངས་པར་མཛད། འོན་ཀྱང་ཆོས་ལུགས་ཀྱི་འཐེན་འཁྱེར་དབང་གིས་རི་བོ་དགེ་ལུགས་པའི་ཕྱོགས་ལ་ཤིན་ཏུ་སྡང་ཞིང༌། ཁྱད་པར་བཀྲ་ཤིས་ལྷུན་པོ་ས་ཐག་ཉེ་བས་གནོད་ཚབ་ཆེ༑ ྋརྒྱལ་མཆོག་ལྔ་པ་ཆེན་པོའི་ཡབ་ཟ་ཧོར་བདུད་འདུལ་རབ་བརྟན་བཙོན་དུ་བཟུང་ནས་བཙོན་ཞབས་སུ་སྐུ་གཤེགས། སེ་འབྲས་དགེ་གསུམ་ཆོས་ལུགས་བསྒྱུར་རྩིས་དང༌། ལྷ་ལྡན་སྨོན་ལམ་ཆེན་མོ་འགོག་ཐབས་བྱས་ཤིང༌། གཞིས་ཀ་བསམ་གྲུབ་རྩེར་བཀྲ་ཤིས་ལྷུན་པོའི་ཁ་གནོན་དུ་བཀར་དགོན་ཁམས་གསུམ་བཀྲ་ཤིས་ཟིལ་གནོན་བྱ་བ་གསར་དུ་བཏབ་མོད་ཀྱང་ཡུན་རིང་དུ་གནས་པ་མ་བྱུང༌། སྐབས་དེར་དབུས་ཕྱོགས་སུ་སོག་པོ་ཆོ་འཁུར་བའི་འགྲུལ་པ་ཁྱོན་ཆེ་འབྱོར་པ་དེ་ཚོས་ཀརྨ་པའི་མཛོ་ཁྱུ་ཇག་འདེད་བྱས་པའི་རྐྱེན་གྱིས། སྤྱི་ལོ་ ༡༦༡༨ ལོར་གཙང་དམག་ཁྱོན་ཆེ་དབུས་ཕྱོགས་སུ་ལྷགས་ཏེ། སེ་འབྲས་སོགས་ཡུལ་སྡེ་ལ་གཏོར་བཅོམ་ཚད་མེད་བྱས། ལྷག་པར་དུ་སྡེ་པ་གཙང་པས་སོག་པོ་ཆོག་ཐུ་དཔོན་དང་མདོ་སྟོད་བེ་རི་དཔོན་ལ་འབྲེལ་བ་བྱས་པའི་གླེང་འཕྲོས་བཅས་ཀྱིས། ནམ་ཞིག་ན་ྋརྒྱལ་དབང་ལྔ་པའི་ཕྱག་མཛོད་སྡེ་སྲིད་བསོད་ནམས་ཆོས་འཕེལ་དུ་གྲགས་པ་དེ་ཉིད་དགེ་ལྡན་པའི་ཕྱོགས་ལ་སྡང་ཟུག་ཆེ་དྲགས་པ་མ་བཟོད་པར་རི་བོ་དགེ་ལུགས་པའི་སྦྱིན་བདག་སྟག་རྩེ་པ་ཡབ་སྲས་བཀའ་འགྲོས་ཀྱིས་སོག་པོ་ཨོ་རོད་ཚོ་པ་བཞི་ལ་སྐྱབས་རོགས་ཞུས་ཏེ་སྨད་ནས་སོག་དམག་བསྐུལ་བས། རབ་བྱུང་བཅུ་གཅིག་པའི་ལྕགས་སྦྲུལ་སྤྱི་ལོ་ ༡༦༤༡ པར་གོ་ཤྲི་བསྟན་འཛིན་ཆོས་རྒྱལ་གྱི་དཔུང་དམག་སྨད་ནས་གཡོས་ཏེ་ཐོག་མར་མདོ་ཁམས་ཀྱི་ཕྱོགས་ཐམས་ཅད་དབང་དུ་བསྡུས་ཤིང༌། བོན་ལུགས་བེ་རི་རྒྱལ་པོ་བཟུང་ནས་བསད་པ་སོགས་བྱས་སོ།། དེ་ནས་རིམ་པར་གཙང་པའི་མངའ་ཐང་ལྷག་མེད་དུ་བཅོམ། དེ་སྐབས་ཀརྨ་པའི་ཞབས་འབྲིང་ལས་བྱེད་པས་གཙང་པའི་དཔུང་གྲོགས་སུ་ཀོང་དམག་བཏང་ནས་གཙང་པར་ནང་ཡིག་བསྐུར་བའི་ཡིག་ཁྱེར་བ་སོག་པོས་རྩད་ཆོད་ནས་འཛིན་བཟུང་བྱས། དེས་སོག་པོའི་དམག་དཔོན་ཁྲོས་ཏེ་བཀའ་བརྒྱུད་པའི་རིགས་མིག་གིས་མཐོང་སར་འཇོག་རེ་ཞེས་གནའ་བོར་ཏེ། ཤར་ཕྱོགས་དྭགས་ཀོང་ནས་བྱང་བརྒྱུད་ཚུན་ཆད་ཀྱི་བཀའ་བརྒྱུད་པ་ཡོད་དོ་ཅོག་གི་བསྟན་སྲིད་ལ་གནོད་སྐྱོན་ཆེན་པོ་བྱུང་ཞིང༌། བཀའ་བརྒྱུད་པའི་དགོན་པ་ཕལ་ཆེར་དགེ་དགོན་དུ་བསྒྱུར་བ་སོགས་བྱས་པས་ཀརྨ་པའང་རེ་ཞིག་ཕྱོགས་མཐར་བྱོལ་དགོས་བྱུང་ངོ༌།། དེ་ལྟར་གུ་ཤྲིར་ཁཱང་གི་དམག་གིས་སྤྱི་ལོ་ ༡༦༤༢ ལོར་སྡེ་པ་གཙང་པའི་སྲིད་དབང་ཡོངས་སུ་འཕྲོག་ནས་བོད་ཁྲི་སྐོར་བཅུ་གསུམ་ཡོངས་རྫོགས་སོག་པོས་དབང་དུ་བསྡུས། ྋརྒྱལ་མཆོག་སྐུ་ཕྲེང་ལྔ་པ་བོད་ཡུལ་ཧྲིལ་པོའི་ཆོས་སྲིད་ཀྱི་བདག་པོར་མངའ་གསོལ་ནས། གཞུང་ས་དགའ་ལྡན་ཕོ་བྲང་པའི་ཆབ་སྲིད་ཐོག་མར་དབུ་བརྙེས། གུ་ཤྲིར་ཁཱང་ལ་ྋརྒྱལ་མཆོག་ལྔ་པ་ཆེན་པོས་བསྟན་འཛིན་ཆོས་ཀྱི་རྒྱལ་པོའི་ཆོ་ལོ་དང༌། ཐམ་ག་བཅས་སྩལ། དེ་ལྟར་རབ་བྱུང་དགུ་པའི་ཤིང་གླང་སྤྱི་ལོ་ ༡༥༦༥ ནས་རབ་བྱུང་བཅུ་གཅིག་པའི་ལྕགས་སྤྲུལ་སྤྱི་ལོ་ ༡༦༤༡ བར་ལོ་གྲངས་བདུན་ཅུ་དོན་བདུན་རིང་གཙང་པ་མི་རབས་གསུམ་གྱིས་བོད་ཁམས་ཀྱི་སྲིད་བསྐྱངས་ཤིང་དེ་ནས་གཙང་པའི་སྲིད་དབང་རིམ་བཞིན་ཉམས་ཏེ་དགའ་ལྡན་ཕོ་བྲང་གིས་བོད་ཁམས་ཡོངས་ལ་དབང་བསྒྱུར་ཏོ།།"
    },
    {
        "question": "བོད་ཀྱི་ལོ་རྒྱུས་ཐོག་བྱི་གླང་སྡེ་གཟར་ཞེས་གྲགས་པའི་ནང་དོན་གང་ཡིན་དང༌། བྱི་གླང་སྡེ་གཟར་ལ་མཐའ་འབྲས་གང་ཞིག་བྱུང་ངམ།",
        "answer": "དེ་ཡང༌། རབ་བྱུང་བཅུ་པའི་ཆུ་བྱི་སྤྱི་ལོ་ ༡༦༡༢ ལོ་དང༌། དེའི་ཕྱི་ལོ་སྟེ་ཆུ་གླང་སྤྱི་ལོ་ ༡༦༡༣ ལོ་གཉིས་ཀར་གཙང་པ་རྒྱལ་པོ་ཕུན་ཚོགས་རྣམ་རྒྱལ་གྱིས་དམག་དཔུང་བཏང་སྟེ་འཕན་པོ་དང༌། གཞིས་ཀ་སྣེའུ་སོགས་བླངས་ནས་བོད་ཡོངས་ལ་དབང་བསྒྱུར་རྗེས་ྋརྒྱལ་དབང་སྐུ་ཕྲེང་བཞི་པའི་ཡང་སྲིད་ངོས་འཛིན་མི་ཆོག་པ་བཟོས་པ་སོགས་ལ་བོད་ཀྱི་ལོ་རྒྱུས་སྟེང་བྱི་གླང་སྡེ་གཟར་ཞེས་གྲགས་སོ།། དེའི་ལན་དུ་དགེ་ལུགས་པའི་སྦྱིན་བདག་སྐྱིད་ཤོད་སྡེ་པ་བསོད་ནམས་རྣམ་རྒྱལ་གྱིས་ཁལ་ཁ་ཆོ་ཁུར་དཔོན་པོ་སྤུན་མཆེད་གཉིས་ལ་དགེ་ལུགས་པར་རྒྱབ་སྐྱོར་གྱིས་གཙང་པར་དམག་རྒྱག་དགོས་པའི་རེ་སྐུལ་ལྟར་མེ་སྦྲུལ་སྤྱི་ལོ་ ༡༦༡༧ ལོར་ཁལ་ཁ་ཆོ་ཁུར་དཔོན་གྱི་དམག་དཔུང་ཆིག་ཁྲི་ཙམ་ལྷ་སར་བཏང་ནས་རྒོལ་ལན་བསློགས་ཏེ་སེ་འབྲས་གཉིས་དམག་གིས་གཏོར་ཞིང༌། རྒྱབ་རིའི་ངོས་མི་གྲངས་ལྔ་སྟོང་ཙམ་བསད། སེ་འབྲས་གཉིས་ཀྱི་གྲྭ་པ་ཚང་མ་མཚོ་སྔོན་དུ་བྲོས་རྩིས་ཀྱིས་སྟག་ལུང་དུ་འབྱོར་སྐབས་སྟག་ལུང་ཞབས་དྲུང་ངག་དབང་རྣམ་རྒྱལ་གྱིས་སེ་འབྲས་ཀྱི་གྲྭ་པ་སྟོང་ཚོ་ཁ་ཤས་ལ་ཟླ་བ་བཞི་ཙམ་འཚོ་བ་སྦྱར་ཐོག་གཙང་པ་རྒྱལ་པོར་སེར་འབྲས་ཀྱི་ཀྱི་གྲྭ་པ་རྣམས་རང་གནས་སུ་བསྡད་ཆོག་པའི་རྒྱུ་མཚན་གསུངས་པ་གཙང་པ་རྒྱལ་པོས་ཁས་བླངས་པས་སེ་འབྲས་ཀྱི་གྲྭ་པ་རྣམས་རང་གནས་སུ་ལོག་གོ། དབུས་སོག་ཕམ་ཐོག་སེ་འབྲས་ནས་གཙང་པ་རྒྱལ་པོར་ཆིངས་དངུལ་འབོར་ཆེན་སྤྲོད་དགོས་སྟབས། དགའ་ལྡན་ཕོ་བྲང་པའི་ཕྱག་མཛོད་བསོད་ནམས་ཆོས་འཕེལ་གྱིས་ཆོས་འཁོར་རྒྱལ་དུ་འགྲོ་ཁུལ་གྱིས་མཚོ་སྔོན་གྱི་གུ་རུ་ཧོན་ཐའི་ཇི་དང་བློ་བཟང་བསྟན་འཛིན་སྤུན་མཆེད་གཉིས་ལ་དམག་རོགས་ཞུས། རབ་བྱུང་བཅུ་གཅིག་པའི་ལྕགས་ལུག་སྤྱི་ལོ་ ༡༦༣༡ ལོར་གཙང་པ་རྒྱལ་པོ་ཕུན་ཚོགས་རྣམ་རྒྱལ་གྲོངས་ཤིང༌། ཆུ་སྤྲེལ་སྤྱི་ལོ་ ༡༦༣༢ ལོར་ཀརྨ་བསྟན་སྐྱོང་དབང་པོས་གཙང་པ་རྒྱལ་པོའི་སྲིད་དབང་བཟུང༌། ཆུ་བྱ་སྤྱི་ལོ་ ༡༦༣༣ ལོར་ཕྱག་མཛོད་བསོད་ནམས་ཆོས་འཕེལ་དང་སོག་པོ་ལྷ་བཙུན་ཆུང་བ་བློ་བཟང་བསྟན་འཛིན་གཉིས་ཀྱི་སོག་པོའི་རྟ་དམག་ཉིས་སྟོང་ཙམ་ཁྲིད་ནས་དབུས་ཀྱི་སྡེ་པ་སྐྱིད་ཤོད་པའི་དམག་དཔུང་དང་མཉམ་འབྲེལ་གྱིས་གཙང་པ་རྒྱལ་པོར་རྒོལ་ལན་སྤྲོད་སྐབས་གཙང་དམག་ཕམ་ནས་རྐྱང་ཐང་སྒང་དང་ལྕགས་པོ་རིར་བྲོས་པར་ཆུ་བཀག་བཏང༌། སོག་པོའི་རྟ་དམག་གིས་གཙང་དམག་སྟེང་དུ་རྒྱུགས་ནས་མི་སྟོང་ཕྲག་མང་པོ་བསད། སླར་ཡང་རྟ་དམག་རྒྱུགས་གྲབས་བྱེད་སྐབས་པཎ་ཆེན་བློ་བཟང་ཆོས་རྒྱན་དང༌། དགའ་ལྡན་ཁྲི་ཐོག་སོ་ལྔ་པ་འཇམ་དབྱངས་དཀོན་མཆོག་ཆོས་འཕེལ། སྟག་ལུང་ཞབས་དྲུང་ངག་དབང་རྣམ་རྒྱལ་བཅས་ནས་འདུམ་འགྲིག་གནང་འབྲས་གཙང་དམག་ཁྲི་ཁྲག་གི་སྲོག་ཐར་བ་དང༌། དགའ་ལྡན་ཕོ་བྲང་ལ་ལྷ་ས་དང༌། ལྷ་སའི་ཤར་ངོས་རགས་མན་ཆད་ཀྱི་མཆོད་གཞིས་བདག་དབང་དང༌། ཕྱག་མཛོད་བསོད་ནམས་ཆོས་འཕེལ་འབྲས་སྤུངས་སུ་བཞུགས་ཆོག་པ། སེ་འབྲས་དགའ་གསུམ་གྱི་ཆོས་གཞི་སྔར་གཙང་པས་འཕྲོག་པ་རྣམས་རང་འཇགས་སོགས་བྱུང་ངོ༌།། རབ་བྱུང་བཅུ་གཅིག་པའི་ལྕགས་སྦྲུལ་སྤྱི་ལོ་ ༡༦༤༡ ལོར་གོ་ཤྲི་ཧན་གྱི་དམག་དཔུང་མཚོ་སྔོན་ནས་ཐོན་ཏེ་བར་ཁམས་སུ་གཙང་པ་རྒྱལ་པོའི་མནའ་བཞག་བེ་རེ་ཚོ་པ་རྩ་གཏོར་བཏང༌། ཕྱག་མཛོད་བསོད་ནམས་ཆོས་འཕེལ་ནས་གོ་ཤྲི་ཧན་ལ་དམག་དཔུང་དབུས་སུ་ཡོང་དགོས་པའི་གསང་ཡིག་བཏང་དོན་བཞིན་གོ་ཤྲི་ཧན་གྱིས་སྨར་ཁམས་ནས་མཚོ་སྔོན་དུ་ལོག་ཁུལ་བྱས་པར་གཙང་པ་རྒྱལ་པོ་ལྷོད་གཡེང་སོང་བའི་སྐབས་དང་བསྟུན་ཏེ་གློ་བུར་དུ་དམག་དཔུང་དབུས་སུ་དྲངས་ཏེ་གཙང་པ་རྒྱལ་པོའི་དབང་བསྒྱུར་གཏོར། གཙང་པ་རྒྱལ་པོ་ཀརྨ་བསྟན་སྐྱོང་དབང་པོ་བཟུང་ནས་གཞིས་ཀ་སྣེའུར་བཙོན་བཅུག་སྟེ་འཚོ་རྟེན་ཞིག་སྤྲད་ནས་འཇོག་པ་ལས་སྲོག་སྐྱོན་གཏོང་རྩིས་མེད་ཀྱང༌། ཀརྨ་པའི་བླ་བྲང་གི་ཇ་མ་ཆོས་དབྱིངས་ཀྱི་ཨམ་ཕྲག་ནས་དགེ་ལུགས་པ་མེད་པ་བཟོ་རྒྱུའི་འཆར་གཞིའི་ཡི་གེ་ཞིག་ཐོན་པར་བརྟེན་གཙང་པ་རྒྱལ་པོ་ཀོ་བཏུམས་བརྒྱབ་སྟེ་གཞིས་ཀ་སྣེའུ་ནས་སྐྱིད་ཆུར་བསྐྱུར། ཆུ་རྟ་སྤྱི་ལོ་   ༡༦༤༢ ལོར་གུ་ཤྲི་ཧན་གྱིས་བོད་ཡོངས་ལ་དབང་བསྒྱུར་ཏེ་ྋརྒྱལ་དབང་ལྔ་པ་ཆེན་པོ་གཞིས་ཀ་རྩེར་གདན་དྲངས། བོད་ཀྱི་སྲིད་དབང་ཡོངས་རྫོགས་དང་གཙང་པ་རྒྱལ་པོའི་རྒྱུ་ནོར་རིན་ཅན་མང་པོ་ཕུལ་བ་དེ་ནས་བཟུང་དགའ་ལྡན་ཕོ་བྲང་གིས་བོད་ཁམས་ལ་མངའ་དབང་བསྒྱུར་བ་བཅས་དུང་དཀར་ཚིག་མཛོད་གཞིར་བཟུང་ནས་བཀོད་པའོ།།   །། གཙང་པ་རྒྱལ་པོའི་བརྒྱུད་པས་བོད་ཁམས་ལ། ། མངའ་དབང་བསྒྱུར་ཅིང་མཛད་ཆེན་རྣམ་ལྔ་དང༌།  ། དབུས་དང་དགེ་ལྡན་གཉིས་ལ་དམག་སྣ་དྲངས། ། བྱི་གླང་སྡེ་གཟར་ལ་སོགས་མདོར་བསྡུས་སོ། །        "
    },
    {
        "question": "ྋརྒྱལ་མཆོག་སྐུ་ཕྲེང་དང་པོ་ཐམས་མཁྱེན་པ་དགེ་འདུན་གྲུབ་པ་དཔལ་བཟང་པོ་མཆོག་གི་མཛད་པ་རྣམ་ཐར་ཇི་ལྟར་ཡིན་ནམ།",
        "answer": "ྋརྒྱལ་དབང་སྐུ་ཕྲེང་དང་པོ་རྗེ་དགེ་འདུན་གྲུབ་པ། འཁྲུངས་རབས་གསོལ་འདེབས་ལས། གུར་མི་ངར་པའི་ཆོ་རིགས་སྲད་དུ་བལྟམས། ། འཇམ་མགོན་ཙོང་ཁ་པ་ཡི་ཐུགས་སྲས་ཕུལ། ། པཎ་ཆེན་གྲགས་པས་ཐམས་ཅད་མཁྱེན་པར་གསོལ། ། ྋརྒྱལ་དབང་དགེ་འདུན་གྲུབ་པར་གསོལ་བ་འདེབས། ། ཞེས་གསུངས་པ་ལྟར་ྋརྒྱལ་དབང་དགེ་འདུན་གྲུབ་པ་མཆོག་ནི། རབ་བྱུང་བདུན་པའི་ལྕགས་ལུག་ཕྱི་ལོ་ ༡༣༩༡ ལོར་གཙང་གཤབ་སྟོད་དམ། གུར་མོ་ཞེས་པར་ཡབ་མགོན་པོ་རྡོ་རྗེ་དང༌། ཡུམ་ཇོ་མོ་ནམ་མཁའ་སྐྱིད་ཀྱི་སྲས་སུ་སྐུ་འཁྲུངས། ཁོང་སྐུ་ན་ཕྲ་དུས་ཀྱི་མཚན་ལ་པདྨ་རྡོ་རྗེ་ཞེས་གསོལ། དཔལ་སྣར་ཐང་གི་རྗེ་གྲུབ་པ་ཤེས་རབ་ལས་དགེ་བསྙེན་གྱི་སྡོམ་པ་བཞེས། བརྒྱ་སྟོན་ཙདྲན་པ་ལས་ཡི་གེ་འབྲི་ཀློག་ལེགས་པར་སྦྱངས་ཤིང༌། དགུང་ལོ་བཅུ་བཞིར་ཕེབས་སྐབས་གནས་བརྟན་ཆེན་པོའི་རྣམ་འཕྲུལ་མཁན་ཆེན་གྲུབ་པ་ཤེས་རབ་ལས་རབ་ཏུ་བྱུང་ཞིང་དགེ་ཚུལ་གྱི་སྡོམ་པ་མནོས། མཚན་ལ་དགེ་འདུན་གྲུབ་པ་དཔལ་དུ་གསོལ་བར་ཕྱིས་རང་ཉིད་ཀྱིས་བཟང་པོ་ཞེས་གསར་སྣོན་མཛད། དགུང་ལོ་ཉི་ཤུ་པར་ཁོང་ཉིད་ལས་དགེ་སློང་གི་སྡོམ་པ་མནོས། ཤིང་ལུག་ཕྱི་ལོ་ ༡༤༡༥ ལོར་དགུང་ལོ་ཉེར་ལྔར་ཕེབས་སྐབས་དབུས་སུ་ཕེབས་ཏེ་རྗེ་ཙོང་ཁ་པ་དང་ཐོག་མར་མཇལ་ལོ།། དེ་ནས་རྗེ་བདག་ཉིད་ཆེན་པོ་སློབ་དཔོན་དུ་བསྟེན་ནས་གཞུང་ལུགས་རབ་འབྱམས་རྒྱ་མཚོར་ཐོས་བསམ་སྒོམ་གསུམ་གྱིས་སློབ་གཉེར་གནང་སྟེ། སློབ་མའི་གཙོ་བོར་གྱུར། ལོ་ངོ་བཅུའི་བར་གསང་ཕུ་ནེའུ་ཐོག་དང༌། རི་བོ་དགའ་ལྡན། འཕན་ཡུལ་གྲོས་ལ་སོགས་པར་མཁས་བཙུན་བཟང་གསུམ་གྱི་བླ་མ་དྲུག་ཅུ་ལྷག་ཙམ་ལ་བརྟེན་པ་དང༌། ཁྱད་པར་བཀའ་དྲིན་མཚུངས་མེད་ཀྱི་བླ་མ་གསུམ་སྟེ། དང་པོར་བཀའ་དྲིན་ཆེ་བ་མཁན་ཆེན་གྲུབ་པ་ཤེས་རབ་དང༌། བར་དུ་བཀའ་དྲིན་ཆེ་བ་རྗེ་བཙུན་ཙོང་ཁ་པ། མཐའ་མར་བཀའ་དྲིན་ཆེ་བ་མཁས་གྲུབ་ཤེས་རབ་སེངྒེ་བཅས་ཡིན། དེ་ལྟར་རྗེ་འདིས་སྐུ་ཚེ་གང་པོར་དགེ་བའི་བཤེས་གཉེན་དུ་མ་ལས་མདོ་སྔགས་རིག་གནས་དང་བཅས་པའི་གཞུང་དོན་ལ་ཐོས་བསམ་མཐིལ་ཕྱིན་པ་མཛད་པས་མཁས་པའི་དབང་པོར་གྱུར། བོ་དོང་པཌཎི་ཏས་ཐམས་ཅད་མཁྱེན་པ་ཞེས་མཚན་གསོལ། པཎ་ཆེན་དགེ་འདུན་གྲུབ་པ་ཞེས་པའི་མཚན་སྙན་གྱི་གྲགས་པས་ཡོངས་སུ་ཁྱབ། མེ་ཡོས་ཕྱི་ལོ་ ༡༤༤༧ ལོར་དགུང་ལོ་སོ་དྲུག་པར་གཙང་དུ་ཕེབས་ཏེ། སྣར་ཐང་བྱང་ཆེན་དང༌། རི་ཕུད། བྲག་དམར་སོགས་སུ་བཞུགས་ཏེ་བཅུ་གཉིས་ཀྱི་བར་འཆད་ཉན་དང་གྲྭ་ཚོགས་འཕེལ་བར་མཛད་དོ།། དགུང་ལོ་ང་བདུན་པར་འཕྱོངས་རྒྱས་པ་དང་དཔལ་འབྱོར་བཟང་པོས་རོགས་སྐྱོར་དང་མཐུན་རྐྱེན་མཛད་པར་བརྟེན་ཕྱི་ལོ་ ༡༤༤༧ ལོར་བཀྲ་ཤིས་ལྷུན་པོ་དཔལ་གྱི་སྡེ་ཆོས་སྡེ་ཆེན་པོ་ཕྱོགས་ལས་རྣམ་པར་རྒྱལ་བའི་གླིང་ཕྱག་བཏབ་པ་དང༌། རྗེས་ནས་བྱམས་ཆེན་སྐུ་གསུང་ཐུགས་རྟེན་བསམ་གྱིས་མི་ཁྱབ་པ་བཞེངས། ྋརྒྱལ་བ་བསོད་ནམས་རྒྱ་མཚོའི་རྗེས་ནས་དགེ་འདུན་གྲུབ་པ་ྋརྒྱལ་བ་སྐུ་ཕྲེང་དང་པོར་ངོས་འཛིན་མཛད་པ་ཡིན། ཁོང་གི་སློབ་མ་གྲགས་ཆེ་བ་ནི་འདུལ་འཛིན་དཔལ་ལྡན་བཟང་པོ་སོགས་མཁས་གྲུབ་སྐྱེས་ཆེན་མང་དུ་བྱོན། ཁོང་གི་གསུང་རྩོམ་ནི། ༵༵འདུལ་བའི་གླེགས་འབུམ་ཀཀ དང༌། ༵༵མདོ་ཊཱིཀྐཀཀ ༵༵ཚད་མའི་ཊིའཀྐ་ཀཀ ༵༵རྩ་འཇུག་གི་ཊིའཀྐ་ཀཀ སོགས་པོ་ཏི་བདུན་ཙམ་བཞུགས། རྗེ་དགེ་འདུན་གྲུབ་པ་དཔལ་བཟང་པོ་མཆོག་རབ་བྱུང་བརྒྱད་པའི་ཤིང་ཕོ་རྟ་ལོ་སྟེ་སྤྱི་ལོ་ ༡༤༧༤ ལོར་སྐུ་གཤེགས་པ་བཅས་སོ།།"
    },
    {
        "question": "ྋརྒྱལ་བ་སྐུ་ཕྲེང་གཉིས་པ་དགེ་འདུན་རྒྱ་མཚོ་མཆོག་གི་མཛད་པ་རྣམ་ཐར་དང༌། ཁོང་གི་མཛད་རྗེས་བཅས་ཇི་ལྟར་ཡིན་ནམ།",
        "answer": "ྋརྒྱལ་དབང་སྐུ་ཕྲེང་གཉིས་པ་དགེ་འདུན་རྒྱ་མཚོ། རྟ་ནག་རུས་ཆེན་སྲེག་སྟོན་དར་རིགས་སུ། ། བལྟམས་ནས་གསུམ་ལོར་སྒྲ་དབྱངས་ཐོལ་བྱུང་གསུངས། ། གནས་སྒོ་འབྱེད་ཅིང་མཁས་པའི་དབང་པོ་ཅན། ། མཚུངས་མེད་དགེ་འདུན་རྒྱ་མཚོར་གསོལ་བ་འདེབས། ། ཞེས་གསུངས་པ་ལྟར་ྋརྒྱལ་བ་དགེ་འདུན་རྒྱ་མཚོ་མཆོག་ནི། རབ་བྱུང་བརྒྱད་པའི་མེ་སྤྲེལ་སྤྱི་ལོ་ ༡༤༧༦ ལོར་གཙང་རྟ་ནག་ཡུལ་གྱི་སོ་ནམ་པའི་ཁྱིམ་དུ་ཡབ་ཀུན་དགའ་རྒྱ་མཚོ་དང༌། ཡུམ་ཀུན་དགའ་དཔལ་མོ་གཉིས་ཀྱི་སྲས་སུ་སྐུ་འཁྲུངས། སྐུ་ན་ཕྲ་བའི་དུས་ནས་བཟུང་ཡབ་ཀྱི་རྗེས་སུ་ཀརྨ་པའི་གསང་སྔགས་ལ་གསན་སྦྱངས་མཛད། དགུང་ལོ་བཅུ་གཅིག་པར་ྋརྒྱལ་བ་སྐུ་ཐོག་གོང་མ་རྗེ་དགེ་འདུན་གྲུབ་པའི་ཡང་སྤྲུལ་དུ་ངོས་འཛིན་མཛད་དེ་བཀྲ་ཤིས་ལྷུན་པོའི་གདན་སར་བཀོད། དགུང་ལོ་བཅུ་གཉིས་པར་གྲྭ་སར་ཞུགས་ཏེ་དགེ་བཤེས་ལུང་རིགས་རྒྱ་མཚོ་ལས་དགེ་ཚུལ་གྱི་སྡོམ་པ་མནོས། དེ་ནས་ཅུང་མ་འགོར་བར་དཔལ་ལྡན་འབྲས་སྤུངས་སུ་ཕེབས་ཏེ་གནས་རྙིང་རིན་པོ་ཆེ་ལས་བསྙེན་པར་རྫོགས་ཤིང་དབུ་ཚད་ཕར་གསུམ་ལ་མཁས་པར་སྦྱངས། སྐབས་དེར་བོད་ཀྱི་ཆབ་སྲིད་གནས་ཚུལ་ལ་འགྱུར་ལྡོག་ཆེན་པོ་བྱུང་བས། བོད་ཡུལ་དུ་ཆོས་པས་རྒྱལ་པོའི་སྲིད་དབང་ལ་བརྟེན་ནས་གྲུབ་མཐའི་ཕྱོགས་རིས་རྩོད་པ་དང༌། གྲོང་པས་གྲུབ་མཐའི་ཤུགས་རྐྱེན་བཟུང་ནས་ལོ་ངོ་བརྒྱ་ཕྲག་རིང་བསྟུད་མར་ནང་འཁྲུགས་རྒྱུན་མི་ཆད་པ་བྱུང་ངོ༌།། དེ་ནས་རི་བོ་དགེ་ལྡན་པའི་བསྟན་པ་འཕེལ་གྲིབ་བྱུང་བའི་སྐབས་སུ་ྋརྒྱལ་བ་དགེ་འདུན་རྒྱ་མཚོ་མཆོག་ལྷོ་ཁ་དང༌། དྭགས་པོ། སྣར་ཐང༌། རྭ་སྒྲེང་སོགས་སུ་ཞབས་ཀྱིས་བཅགས་ཏེ་ཞྭ་སེར་བསྟན་པའི་མེ་རོ་གསོས། ལྷ་མོའི་བླ་མཚོའི་ཉེ་འགྲམ་དུ་གདན་ས་ཆོས་འཁོར་རྒྱལ་ཕྱག་བཏབ། དེ་ནས་བཟུང་ཁོང་ཉིད་དགུན་དཔྱིད་ལ་དཔལ་ལྡན་འབྲས་སྤུངས་དང༌། དབྱར་སྟོན་ལ་ཆོས་འཁོར་རྒྱལ་དུ་བཞུགས་གནང་མཛད། དེའི་སྐབས་སུ་ཁོང་ཉིད་གདན་ས་བཀྲ་ཤིས་ལྷུན་པོ་དང༌། དཔལ་ལྡན་འབྲས་སྤུངས་དགོན་གྱི་ཁྲི་ལ་ྋཞབས་སོར་བཀོད་ཅིང་སེ་ར་ཐེག་ཆེན་གླིང་གི་མཁན་པོའང་མཛད། ཁོང་ཉིད་འབྲས་སྤུངས་དགོན་དུ་བཞུགས་གནང་མཛད་སྐབས་དགའ་ལྡན་ཕོ་བྲང་ཕྱག་འདེབས་མཛད་ནས་སྡེ་སྲིད་བསྐོ་བཞག་བྱེད་པའི་ལམ་ལུགས་བཙུགས། ཁོང་གི་གསུང་རྩོམ་ནི། ༵༵དོན་རྒྱན་སོ་ལྔའི་དཔེར་བརྗོད་ཀཀ དང༌། ༵༵གྲུབ་མཐའ་རྒྱ་མཚོར་འཇུག་པའི་གྲུ་རྫིངས་ཀཀ ༵༵སྟོང་ཉིད་བདུན་ཅུའི་རྣམ་བཤད་ཀཀ ༵༵རྟེན་འབྲེལ་བསྟོད་པའི་རྣམ་བཤད་ཀཀ  ༵༵དབུ་མ་འཇུག་པའི་རྣམ་བཤད་ཀཀ ༵༵དཀར་ཆག་དང་རྣམ་ཐར་ཀཀ སོགས་པོ་ཏི་གསུམ་ཙམ་བཞུགས། ཁོང་རབ་བྱུང་དགུ་པའི་ཆུ་ཕོ་སྟག་ལོ་སྟེ་སྤྱི་ལོ་ ༡༥༤༣ ལོར་འབྲས་སྤུངས་སུ་སྐུ་མྱ་ངན་ལས་འདས་པ་བཅས་སོ།། "
    },
    {
        "question": "ྋརྒྱལ་དབང་སྐུ་ཕྲེང་གསུམ་པ་བསོད་ནམས་རྒྱ་མཚོ་མཆོག་གི་མཛད་པ་རྣམ་ཐར་དང༌། ཁོང་གི་མཛད་རྗེས་སོགས་ཇི་ལྟར་ཡིན་ནམ།",
        "answer": "ྋརྒྱལ་དབང་སྐུ་ཕྲེང་གསུམ་པ་བསོད་ནམས་རྒྱ་མཚོ། ལོ་ཙཱ་རྨ་རིན་གདུང་ལས་སྟོད་ལུང་མདར། ། ཨོ་རྒྱན་བཀའ་བཞིན་བསམ་བཞིན་སྲིད་པ་བཟུང༌། ། མཐའ་འཁོབ་འདུལ་མཛད་གཙུག་ལག་གཞུང་བརྒྱ་གཟིགས། ། མཁས་གྲུབ་བསོད་ནམས་རྒྱ་མཚོར་གསོལ་བ་འདེབས། ། ཞེས་གསུངས་པ་ལྟར་ྋརྒྱལ་བ་བསོད་ནམས་རྒྱ་མཚོ་མཆོག་ནི། རབ་བྱུང་དགུ་པའི་ཆུ་མོ་ཡོས་ལོ་སྟེ་སྤྱི་ལོ་ ༡༥༤༣ ལོར་ལྷ་སའི་སྟོད་ལུང་ཁང་གསར་གོང་གི་ཁྱིམ་གཞི་ཕྱུག་པོ་ཞིག་ཏུ་ཡབ་སྡེ་པ་རྣམ་རྒྱལ་གྲགས་པ་དང༌། ཡུམ་པད་འཛོམས་བུ་འཁྲིད་གཉིས་ཀྱི་སྲས་སུ་སྐུ་འཁྲུངས་ཤིང༌། དགུང་ལོ་བཞི་པར་མི་དབང་བསོད་ནམས་གྲགས་པ་རྒྱལ་མཚན་དང༌། པཎ་ཆེན་བསོད་ནམས་གྲགས་པ་བཅས་ནས་ྋརྒྱལ་བ་དགེ་འདུན་རྒྱ་མཚོའི་ཡང་སྲིད་དུ་ངོས་འཛིན་མཛད་དེ་འབྲས་སྤུངས་ཀྱི་གདན་སར་བཀོད། དགུང་ལོ་བདུན་པར་ཁྲི་ཆེན་བསོད་ནམས་གྲགས་པ་ལས་དགེ་ཚུལ་གྱི་སྡོམ་པ་མནོས། དགུང་ལོ་ཉེར་གཉིས་པར་ཁྲི་དགེ་ལེགས་དཔལ་བཟང་ལས་བསྙེན་རྫོགས་བསྒྲུབས། དགུང་ལོ་སོ་བཞི་པར་སོག་པོའི་ཆ་ཧར་རྒྱལ་པོའམ་ཇིང་གིར་གྱི་གདུང་རབས་བཅུ་བདུན་པ་ཨལ་ཐན་ཁཱང་གི་སོག་ཡུལ་དུ་གདན་དྲངས་ཏེ་ྋརྒྱལ་བ་བསོད་ནམས་རྒྱ་མཚོ་ལ་ཐམས་ཅད་མཁྱེན་པ་བ¿་དྷ་ར་ཏཱ་ལའི་བླ་མ་ཞེས་མཚན་གསོལ། དགུང་ལོ་སོ་བདུན་པར་ས་ཐམ་རྒྱལ་པོས་གདན་འདྲེན་ཞུས་པ་ལྟར་འཇང་ཡུལ་དང་ལི་ཐང་དུ་ཕེབས་ཏེ་དགོན་ཐུབ་བསྟན་བྱམས་ཆེན་ཕྱོགས་ལས་རྣམ་པར་རྒྱལ་བའི་གླིང་ཞེས་པའི་བཤད་གྲྭ་ཆེན་པོ་ཞིག་གསར་འདེབས་མཛད་ཅིང་བཀའ་ཆོས་མང་དུ་གསུངས་ནས་གདུལ་བྱ་ཐམས་ཅད་སྨིན་པར་མཛད། དེའི་ཕྱི་ལོ་རྨ་ཁམས་བརྒྱུད་དེ་ཆབ་མདོ་བྱམས་པ་གླིང་དུ་ཕེབས་ནས་ཆོས་ཀྱི་མཛད་སྒོ་རྒྱ་ཆེན་སྤེལ། དགུང་ལོ་བཞི་བཅུ་པར་ཙོང་ཁའི་ཉེ་འདབས་སུ་ཕེབས་ནས་རྗེ་ཙོང་ཁ་པ་ཆེན་པོ་སྐུ་འཁྲུངས་པའི་གནས་སུ་བཤད་གྲྭ་སྐུ་འབུམ་བྱམས་པ་གླིང་ཕྱག་བཏབ་པར་མཛད་དོ།། དགུང་ལོ་ཞེ་གསུམ་པར་གནས་མཆོག་མཛོ་མི་མཁར་དང་འཕགས་པ་ཤིང་ཀུན་སོགས་བརྒྱུད་ནས་སོག་པོའི་མཁར་སྔོན་པོར་ཕེབས་ཏེ་ཆ་ཧར་རྒྱལ་པོ་ཨལ་ཐན་ཁཱང་གི་གདུང་རྟེན་གསེར་ཟངས་དངུལ་གསུམ་ལས་རྒྱན་པར་བཞེངས་ནས་འདས་མཆོད་གང་ལེགས་མཛད་པ་མ་ཟད། དེའི་རིང་རྒྱལ་བློན་རྣམས་ལ་ཀྱཻ་རྡོར་བདེ་མཆོག་གི་དབང་ལུང་གནང་ནས་ཆོས་ཀྱི་དགའ་སྟོན་རྒྱ་ཆེན་མཛད། ཁོང་གི་སྐུ་ཚེ་གང་པོར་ཆོས་ཀྱི་མཛད་པ་འབའ་ཞིག་དོན་དུ་གཉེར་ཏེ་ཞྭ་སེར་བསྟན་པ་སོག་ཡུལ་དུ་སྤེལ་ནས་གོང་མའི་དགོངས་པ་ལྟར་ཆ་ཧར་རྒྱལ་པོ་མཚོ་སྔོན་ནས་ནང་སོག་ཏུ་ལོག་བཅུག་པ་རེད། ཁོང་གི་གསུང་རྩོམ་ནི༑ ༵༵དཔལ་རྡོ་རྗེ་འཇིགས་བྱེད་ཀྱི་དྲག་པོའི་སྦྱིན་སྲེག་གི་ལས་མཐའ་སྲིད་གསུམ་ཟ་བའི་སྲེག་ཁང་འབར་བ་ཀཀ ཞེས་པ་དང༌། ༵༵བྱང་ཆུབ་ལམ་གྱི་རིམ་པའི་འཁྲིད་གསེར་གྱི་ཡང་ཞུན་ཀཀ ༵༵དཔལ་མགོན་ཞལ་བཞི་པ་གདོང་བརྙན་འཁོར་དང་བཅས་པའི་སྒྲུབ་ཐབས་རྒྱས་པ་དགྲ་བགེགས་ཀྱི་སྡེ་འཇོམས་པའི་གནམ་ལྕགས་ཀྱི་སྤུ་གྲི་མེ་ལྕེའི་ཕྲེང་བ་ཀཀ སོགས་པོད་འབྲིང་གཅིག་ལྷག་མཛད་ཅིང༌། རབ་བྱུང་བཅུ་པའི་བྱི་ལོ་སྟེ་སྤྱི་ལོ་ ༡༥༨༨ ལོར་སོག་ཡུལ་འོ་ཐུ་འུར་སྐུ་གཤེགས་པའི་ཚུལ་བསྟན། སྐུའི་གདུང་ཐལ་དཔལ་ལྡན་འབྲས་སྤུངས་སུ་གདན་དྲངས་ཏེ་དངུལ་སྡོང་རིན་པོ་ཆེར་བཞུགས་སོ།། "
    },
    {
        "question": "ྋརྒྱལ་དབང་སྐུ་ཕྲེང་བཞི་པ་ཡོན་ཏན་རྒྱ་མཚོ་མཆོག་གི་མཛད་པ་རྣམ་ཐར་དང༌། ཁོང་གི་མཛད་རྗེས་སོགས་ཇི་ལྟར་ཡིན་ནམ།",
        "answer": "ྋརྒྱལ་དབང་སྐུ་ཕྲེང་བཞི་པ་ཡོན་ཏན་རྒྱ་མཚོ། ཇིང་གིར་རྗེ་རིགས་ཧོར་སོག་ཡུལ་དུ་འཁྲུངས། ། རྒྱ་ནག་མོང་གོལ་ཁ་བ་རི་པ་སོགས། ། གདུལ་དཀའ་འདུལ་མཛད་ཕྱག་ན་པདྨོ་རུ། ། ཞལ་བཞེས་ཡོན་ཏན་རྒྱ་མཚོར་གསོལ་བ་འདེབས། ། ཞེས་གསུངས་པ་ལྟར་ྋརྒྱལ་བ་ཡོན་ཏན་རྒྱ་མཚོ་མཆོག་ནི། རབ་བྱུང་དགུ་པའི་ས་མོ་གླང་ལོ་སྟེ་སྤྱི་ལོ་ ༡༥༨༩ ལོར་སོག་པོའི་ཡུལ་དུ་ཡབ་ཆེན་གུར་རྒྱལ་པོ་ཚུལ་ཁྲིམས་ཆོས་རྗེ་དང༌། ཡུམ་བཙུན་མོ་ཆུང་བ་ཕཱ་ཁིན་ནུ་ལ་གཉིས་ཀྱི་སྲས་སུ་སྐུ་འཁྲུངས། བླ་ལྷའི་ལུང་བསྟན་དང་འཁྲུངས་ལྟས་སོགས་ཀྱི་མཛད་སྤྱོད་ལ་བརྟེན་ྋརྒྱལ་དབང་བསོད་ནམས་རྒྱ་མཚོའི་ཡང་སྲིད་དུ་ངོས་འཛིན་མཛད་དེ་ལྷ་སར་གདན་འདྲེན་ཞུས། ལྕགས་གླང་སྤྱི་ལོ་ ༡༦༠༡ ལོར་བོད་དུ་ཕེབས་ནས་གཙུག་ལག་ཁང་དུ་ཇོ་བོ་ཤཱཀྱ་མུ་ནེའི་སྤྱན་སྔར་དགའ་ལྡན་ཁྲི་ཟུར་སངས་རྒྱས་རིན་ཆེན་གྱིས་མཁན་པོ་མཛད་དེ། རབ་ཏུ་བྱུང་ནས་དགེ་ཚུལ་གྱི་སྡོམ་པ་བཞེས། དགུང་ལོ་བཅུ་དགུ་པར་བཀྲ་ཤིས་ལྷུན་པོར་ཕེབས་ཏེ་པཎ་ཆེན་བློ་བཟང་ཆོས་རྒྱལ་གྱི་སྐུ་མདུན་ནས་དབང་ལུང་མན་ངག་མང་དུ་གསན། འབྲས་སྤུངས་དགོན་དུ་གདན་དྲངས་ཏེ་གཞུང་ལུགས་སྣ་ཚོགས་ལ་གསན་སྦྱོང་ལེགས་པར་མཛད། བསྟན་པ་སྤྱི་སྒེར་དང༌། བོད་འབངས་བདེ་ཐབས་སུ་ཞྭ་དམར་སྐུ་ཕྲེང་དྲུག་པ་དཔལ་ལྡན་ཆོས་ཀྱི་དབང་ཕྱུག་དང༌། གཙང་པ་སྡེ་སྲིད་ཕུན་ཚོགས་རྣམ་རྒྱལ་སོགས་ཀྱི་སྐབས་དེའི་བླ་མ་དང༌། དཔོན་ཆེན་ཁག་ལ་ཆོས་དང་ཟང་ཟིང་གི་འབྲེལ་བ་བཟང་པོ་གཏོད་ཐབས་ཀྱི་དགོངས་བཞེས་མཛད། དགུང་ལོ་ཉེར་དྲུག་པ་ཤིང་སྟག་སྤྱི་ལོ་ ༡༦༡༤ ལོར་ྋརྒྱལ་དབང་མཆོག་གིས་སློབ་དཔོན་པཎ་ཆེན་བློ་བཟང་ཆོས་རྒྱལ་གྱི་དྲུང་ནས་བསྙེན་རྫོགས་ཀྱི་སྡོམ་པ་བཞེས་ཤིང་འབྲས་སྤུངས་དགོན་གྱི་གདན་རབས་བཅུ་གསུམ་པའི་ཁྲི་པ་དང༌། དུས་མཚུངས་སུ་སེ་ར་དགོན་གྱི་གདན་རབས་བཅོ་ལྔ་པའི་ཁྲི་པ་ཡང་མཛད། མེ་འབྲུག་སྤྱི་ལོ་ ༡༦༡༦ ལོར་རྒྱ་ནག་ཏཱ་མིང་རྒྱལ་པོས་ཁྱབ་བདག་རྡོ་རྗེ་འཆང་ཞེས་པའི་མཚན་བསྟོད་དང་འབུལ་བ་བཅས་ཕུལ་ཏེ། རྒྱ་ཡུལ་དུ་ལྷ་ཁང་གསར་བཞེངས་ཤིག་ལ་རབ་གནས་ཞུས་པས་འབྲས་སྤུངས་དགའ་ལྡན་ཕོ་བྲང་ནས་རབ་གནས་གནང་བར། དེ་ཉིན་རྒྱ་ཡུལ་གྱི་ལྷ་ཁང་དེའི་ནང་ཕྱག་ནས་འཕྱག་རྒྱུ་ཡོད་པ་མངོན་སུམ་དུ་བྱུང༌། སོག་དམག་གིས་གཙང་ལ་གཡུལ་རླབས་པོ་ཆེ་བཤོམ་རྩིས་བྱེད་སྐབས། ྋརྒྱལ་དབང་མཆོག་གིས་མི་སྣ་མངགས་ཏེ་ལེགས་འདོམས་ཀྱི་གསུང་སྒམ་པོས་དུས་ཟིང་གི་སྤྲོས་པ་ཐམས་ཅད་ཞི་བར་མཛད། མཐར་དགུང་གྲངས་ ༢༨ པ་མེ་སྦྲུལ་ལོ་སྟེ་སྤྱི་ལོ་ ༡༦༡༧ ལོར་འབྲས་སྤུངས་དགོན་དུ་སྐུ་གཤེགས་པའོ།། "
    },
    {
        "question": "ྋརྒྱལ་དབང་སྐུ་ཕྲེང་ལྔ་པ་ངག་དབང་བློ་བཟང་རྒྱ་མཚོ་མཆོག་གི་མཛད་རྣམ་ཐར་དང༌། ཁོང་གི་མཛད་རྗེས་སོགས་ཇི་ལྟར་ཡིན།",
        "answer": "ྋརྒྱལ་དབང་སྐུ་ཕྲེང་ལྔ་པ་ངག་དབང་བློ་བཟང་རྒྱ་མཚོ། ཟ་ཧོར་རིགས་ལས་འཕྱོངས་རྒྱས་མཚན་དཔེ་བཞད། ། རྩ་གསུམ་ཞལ་གཟིགས་དག་སྣང་ཉེར་ལྔའི་བདག ། ལུགས་བཟུང་དཔལ་གྱི་བོད་ཁམས་གཏན་བདེར་བཀོད། ། ངག་དབང་བློ་བཟང་རྒྱ་མཚོར་གསོལ་བ་འདེབས། ། ཞེས་གསུང་པ་ལྟར་ྋརྒྱལ་མཆོག་ལྔ་པ་ཆེན་པོ་ངག་དབང་བློ་བཟང་རྒྱ་མཚོ་མཆོག་ནི། རབ་བྱུང་བཅུ་པའི་མེ་སྦྲུལ་སྤྱི་ལོ་ ༡༦༡༧ ལོར་ལྷོ་ཁ་འཕྱོངས་རྒྱས་འཕྱིང་བར་སྟག་རྩེར་ཡབ་བདུད་འདུལ་རབ་བརྟན་དང༌། ཡུམ་ཀུན་དགའ་ལྷ་མཛེས་གཉིས་ཀྱི་སྲས་སུ་སྐུ་འཁྲུངས། པཎ་ཆེན་བློ་བཟང་ཆོས་རྒྱན་དང༌། འབྲས་སྤུངས་ཀྱི་མི་སྣ་ཁག་བཅས་ཀྱིས་རྒྱ་ཆེའི་ཕེབས་བསུ་ཞུས་ཏེ་དགའ་ལྡན་ཕོ་བྲང་གི་ྋརྒྱལ་དབང་གོང་མའི་བཞུགས་ཁྲི་རིན་པོ་ཆེར་ཞབས་སོར་འཁོད། པཎ་ཆེན་རིན་པོ་ཆེས་དབུ་སྐྲ་གཙུག་ཕུད་བཞེས་ཏེ་མཚན་ལ་ངག་དབང་བློ་བཟང་རྒྱ་མཚོ་ཞེས་གསོལ། དེ་ནས་རིམ་པར་དགེ་ཚུལ་སློང་གི་སྡོམ་པ་བཞེས། སྤྱི་ལོ་ ༡༦༤༢ ཟླ་ ༤ ཚེས་ ༥ ཉིན་གཞིས་རྩེའི་ཚོམས་ཆེན་དུ་གསེར་ཁྲིར་མངའ་གསོལ་ཏེ་རྒྱལ་བློན་འབངས་ཚོགས་འདུས་པའི་མཛད་སྒོའི་སར་བོད་ཆོལ་ཁ་གསུམ་གྱི་བདག་པོར་མངའ་གསོལ་ཞིང༌། གུ་ཤྲིར་རང་ཉིད་ཀྱི་དཔུང་ཚོགས་དང་བཅས་པ་ཏཱ་ལའི་བླ་མའི་མངའ་འབངས་སུ་ཕུལ། དེ་ནས་བཟུང་བོད་གཞུང་དགའ་ལྡན་ཕོ་བྲང་པ་ཆེན་པོའི་ལུགས་གཉིས་ཆབ་སྲིད་ཀྱི་མངའ་ཐང་དབུ་བརྙེས་པ་དང༌། དེ་ནས་ྋགོང་ས་ལྔ་པ་ཆེན་པོ་མཆོག་དང༌། དགའ་ལྡན་ཕོ་བྲང་བའི་སྡེ་སྲིད་ཞབས་འབྲིང་དང་བཅས་པ་ལྷན་འཛོམས་བཀའ་གྲོས་ཀྱིས་སྔར་ཆོས་རྒྱལ་སྲོང་བཙན་སྒམ་པོས་དམར་པོ་རིར་བརྩིགས་པའི་ཕོ་བྲང་དེའི་ཤུལ་རང་ལ་ད་ལྟའི་ཕོ་བྲང་པོ་ཏཱ་ལ་རྒྱ་བསྐྱེད་གནང་བའི་ཐུགས་ཐག་བཅད་དེ་ཤིང་བྱི་སྤྱི་ལོ་ ༡༦༤༥ ལོར་འགོ་བཙུགས་ཏེ་སྔ་རྗེས་སུ་བསྡོམས་ལོ་ ༤༣ ནང་ལེགས་པར་གྲུབ། ཆུ་འབྲུག་ཕྱི་ལོ་ ༡༦༥༢ ལོར་མན་ཇུ་གོང་མ་དང་པོ་ཧྲུན་ཀྲིས་ཏཱ་ལའི་བླ་མ་རིན་པོ་ཆེ་པེ་ཅིང་དུ་གདན་འདྲེན་ཞུས་པ་ལྟར་ཆིབས་བསྒྱུར་གནང༌། མན་ཇུ་གོང་མས་ཏཱ་ལའི་བླ་མར་བཀུར་གཟོ་ཞུ་དགོས་པའི་རྒྱུ་མཚན་གཅིག་ནི། བོད་རྒྱ་གཉིས་དབར་གྱི་ས་མཚམས་རྒྱ་ཆེ་ཞིང༌། ལྷག་པར་བྱང་ཤར་རྒྱ་སོག་ས་མཚམས་སུ་སོག་པོའི་བཙན་འཛུལ་ཡང་ཡང་བྱུང་བས། ཏཱ་ལའི་བླ་མ་ཆོས་ཕྱོགས་ཀྱི་བཀའ་ལ་སོག་པོས་དང་ལེན་ཞུ་བར་བརྟེན། རྒྱ་བོད་དབར་མཆོད་ཡོན་གྱི་འབྲེལ་བ་ཡག་པོ་བྱུང་ན། སོག་པོས་རྒྱ་ནག་དང་མན་ཇུའི་ས་ཁོངས་བཅས་ལ་གནོད་པ་མི་བྱེད་པར་ཕན་ཐོགས་ཡོང་རྒྱུ་ཤེས་ནས་རྒྱ་ནག་ཏུ་གདན་འདྲེན་ཞུས་པ་ཞིག་ཡིན། དེ་དུས་པེ་ཅིང་དུ་ཏཱ་ལའི་བླ་མ་བཞུགས་ས་ཕོ་བྲང་སེར་པོ་ཞེས་པ་དེ་གསར་དུ་བསྐྲུན། དེ་གར་ཕེབས་སྐབས་གོང་མ་རང་ཉིད་ཀྱང་ཕེབས་བསུར་བཅར་བ་སོགས་རྒྱལ་ཁབ་འདྲ་མཉམ་གྱི་ཆེ་མཐོང་དང༌། མཚན་བསྟོད་རྒྱ་ཆེ་ཕུལ་ཡོད། ྋརྒྱལ་དབང་མཆོག་གིས་བོད་ས་སྟོད་སྨད་བར་གསུམ་ལ་སྐོར་ཞིབ་པ་གཞུང་ཞབས་ཆེད་བརྫངས་གནང་སྟེ་འབངས་ཀྱི་བདེ་སྡུག་ལ་གཟིགས་རྟོག་དང༌། ས་མི་ཞིབ་བཤེར། སྒོ་ཁྲ་ཐེམ་བཤེར་གྱི་མིང་གཞུང་གསར་བཟོ། ཁྲོ་བཟོ་ཁུངས་འཇུག ཡུལ་ལུང་ཡར་རྒྱས་ཀྱི་མཐུན་རྐྱེན། ས་སྡེ་སྲུང་བའི་ཡུལ་དམག་གི་དམག་ཕོགས་སུ་བཏང་བའི་ལྷག་མ་རྣམས་གཞུང་གི་མཛོད་ཁང་དུ་འབུལ་རྒྱུའི་སྲོལ་གཏོད་མཛད་པ་དང༌། སྔར་བོད་ཀྱི་ཆོས་རྒྱལ་རྣམ་པའི་སྐུ་དུས་སུ་ཆ་ལུགས་རྒྱན་གོས་རྣམས་ཀྱི་སྲོལ་བཟང་མི་ཉམས་པའི་ཆེད། དགུང་གསར་སོགས་མཛད་ཆེན་ཁག་ལ་གཞུང་ཞབས་ཚོས་རིན་ཆེན་རྒྱན་གོས་སྤྲས་དགོས་པའི་སྲོལ་བཟང་སླར་གསོ་མཛད་པ་དང༌། དེ་བཞིན་བླ་སྤྲུལ་དང༌། རྒྱལ་ཕྲན། སྡེ་དཔོན། གཞུང་ཞབས་བཅས་ཀྱི་གོ་བབ་ལ་གཞིགས་པའི་གདན་ཐོབ་མཐོ་དམའི་གདན་ཡིག་ཀྱང་གསར་སྒྲིག་མཛད་དོ།། ྋརྒྱལ་དབང་མཆོག་རྒྱ་ནག་ཏུ་བཞུགས་སྐབས་བོད་སོག་རྒྱ་གསུམ་གྱི་དགོན་སྡེ་ཆེ་ཆུང་ཀུན་ལ་ཞབས་ཀྱི་བཅགས་ཏེ། སངས་རྒྱས་ཀྱི་བསྟན་པ་ཕྱོགས་ཡོངས་སུ་རྒྱ་ཆེར་སྤེལ་བའི་མཛད་འཕྲིན་རླབས་པོ་ཆེ་བསྐྱངས་པ་མ་ཟད། སྲིད་ཕྱོགས་ལའང་གུ་ཤྲིར་ཁཱང་གི་སྲས་བསྟན་འཛིན་རྡོ་རྗེར་རྒྱལ་པོའི་གོ་མིང་གནང་ཞིང༌། སྡེ་སྲིད་བསོད་ནམས་ཆོས་འཕེལ་གཤེགས་ཚབ་ཏུ་གྲོང་སྨད་པ་འཕྲིན་ལས་རྒྱ་མཚོ་དང༌། མཆོད་དཔོན་བློ་བཟང་མཐུ་སྟོབས་དང༌། རྣམ་གྲྭ་བློ་བཟང་སྦྱིན་པ། གྲོང་སྨད་པ་སངས་རྒྱས་རྒྱ་མཚོ་བཅས་རིམ་པར་སྡེ་སྲིད་དུ་བསྐོས་གནང་མཛད་ཅིང༌། སྡེ་སངས་རྒྱས་རྒྱ་མཚོ་ནི་མཁྱེན་འཇོན་གཉིས་ཀ་ཆེ་ཞིང༌། ལྷག་པར་སྨན་གྱི་སྐོར་མཁྱེན་རྒྱ་རབ་ཏུ་ཡངས་པས་ཕྱག་རྗེས་རྒྱ་ཆེར་མཛད། ཁོང་གིས་པོ་ཏཱ་ལ་ཉམས་གསོའི་ལས་དོན་གཞི་རྒྱ་ཆེ་བས་འཐུས་ཤོར་དང༌། འགལ་རྐྱེན་མི་ཡོང་བ་སོགས་ཀྱི་ཆེད་ྋརྒྱལ་དབང་ཆེན་པོ་དགོངས་པ་གཞན་དོན་གཤེགས་རྗེས་ལོ་ ༡༢ ཙམ་ཕྱི་གྱར་གསང་བ་མཛད་དེ་རྩེ་ཕོ་བྲང་ཉམས་གསོ་རྒྱ་བསྐྱེད་ལེགས་སྒྲུབ་མཛད། ྋརྒྱལ་དབང་ལྔ་པ་ཆེན་པོ་མཆོག་ནི་ཆོས་སྲིད་གང་ལའང་མཁྱེན་རྒྱ་ཤིན་ཏུ་ཆེ་ཞིང༌། མདོ་སྔགས་རིག་གནས་དང་བཅས་པའི་གསུང་རྩོམ་རྒྱ་ཆེར་མཛད་པ་དང༌། བོད་རྒྱལ་ཁབ་ལ་ཆོས་སྲིད་གཉིས་ཀྱི་མཛད་པ་རྒྱ་ཆེར་མཛད་པ་དང༌། བོད་འབངས་རྣམས་ལ་བཀའ་དྲིན་ཆེ་བ་སྨོས་མེད་ཐོག རྒྱ་སོག་རྣམས་ཀྱིས་ཀྱང་བདེ་སྡུག་སྐྱབས་འཇུག་ཞུ་ས་དང༌། འཁྲུག་རྩོད་ཀྱི་རྙོག་འཛིང་འཚེ་མེད་ཞི་བའི་ལམ་ནས་ཐག་གཅོད་གནང་མཁན་ཞི་བདེའི་དེད་དཔོན་ཆེན་པོ་ཞིག་ཀྱང་ཡིན། གསུང་རྩོམ་སྐོར་ལ། རང་ཉིད་ཀྱི་རྣམ་ཐར་རང་རྩོམ་དང༌། རྩ་བའི་བླ་མ་ཁག་གི་རྣམ་ཐར། བོད་ཀྱི་རྒྱལ་རབས་ལོ་རྒྱུས། སྙན་ངག མཚན་ཉིད་རིག་པ། ཁྲིམས་ཡིག གནས་དགོན་མང་པོའི་དཀར་ཆག ས་སྐྱའི་ཆོས་སྐོར། རྙིང་མའི་ཆོས་སྐོར། དཔར་བསྐྲུན་མི་ཆོག་པའི་བཀའ་རྒྱ་མ་བཅས་པོད་གྲངས་སུམ་ཅུ་ལྷག་ཡོད། ཆུ་ཁྱི་སྤྱི་ལོ་ ༡༦༨༢ ལོར་ྋརྒྱལ་དབང་མཆོག་གློ་བུར་དུ་ཞབས་ཀྱི་སྙུན་གཞིའི་ཚུལ་བཞེས་ཤིང༌། སྡེ་སྲིད་ལ་རེ་ཞིག་གསང་རྒྱ་བྱས་ཏེ། བྱ་བ་ཆེ་ཕྲ་བློས་མ་ཆོད་པ་མཐའ་དག་ལྷ་མོར་བརྟག་བསྒྲིལ་ཞུ་དགོས་སོགས་ཞལ་ཆེམས་རྒྱ་ཆེ་སྩལ་རྗེས་སྐུ་མྱ་ངན་ལས་འདས་པ་བཅས་སོ།། "
    },
    {
        "question": "ྋརྒྱལ་དབང་སྐུ་ཕྲེང་དྲུག་པ་ཚངས་དབྱངས་རྒྱ་མཚོ་མཆོག་གི་མཛད་པ་རྣམ་ཐར་དང༌། ཁོང་གི་མཛད་རྗེས་སོགས་ཇི་ལྟར་ཡིན་ནམ།",
        "answer": "ྋརྒྱལ་དབང་སྐུ་ཕྲེང་དྲུག་པ་ཚངས་དབྱངས་རྒྱ་མཚོ། སྨྱོས་གདུང་མཚོ་སྣའི་ལ་འོག་ཡུལ་དུ་བལྟམས། ། རིག་འཛིན་གྲུབ་པའི་གོ་འཕང་མཐོན་པོར་གཤེགས།། རིག་པ་བརྟུལ་ཞུགས་སྤྱོད་པས་གདུལ་བྱ་སྐྱོང༌། ། རིན་ཆེན་ཚངས་དབྱངས་རྒྱ་མཚོར་གསོལ་བ་འདེབས། ། ཞེས་གསུངས་པ་ལྟར་ྋརྒྱལ་བ་ཚངས་དབྱངས་རྒྱ་མཚོ་མཆོག་ནི། རབ་བྱུང་བཅུ་གཅིག་པའི་ཆུ་ཕག་ལོ་སྟེ་སྤྱི་ལོ་ ༡༦༨༣ ལོར་མོན་ལ་འོག་ཡུལ་གསུམ་དུ་ཡབ་བཀྲ་ཤིས་བསྟན་འཛིན་དང༌། ཡུམ་ཚེ་དབང་ལྷ་མོ་གཉིས་ཀྱི་སྲས་སུ་སྐུ་འཁྲུངས། ྋརྒྱལ་དབང་ལྔ་པ་ཆེན་པོ་སྐུ་མྱ་ངན་ལས་འདས་པ་གསང་རྒྱ་མཛད་དགོས་བྱུང་བའི་རྐྱེན་གྱིས་དགུང་ལོ་བཅུ་གསུམ་པར་ཡང་སྲིད་བརྩད་གཅོད་ཡོངས་གྲགས་གནང་བདེ་བྱུང་མེད་ཅིང༌། དགུང་ལོ་བཅུ་གསུམ་པར་སྡེ་སྲིད་སངས་རྒྱས་རྒྱ་མཚོས་ྋརྒྱལ་བ་སྐུ་ཕྲེང་ལྔ་པ་ངག་དབང་བློ་བཟང་རྒྱ་མཚོའི་ཡང་སྲིད་དུ་ངོས་འཛིན་མཛད་དེ་ལྷ་སར་ཕེབས། དེ་ཡང་སྡེ་སྲིད་སངས་རྒྱས་རྒྱ་མཚོས་ྋརྒྱལ་དབང་ལྔ་པ་ཆེན་པོ་སྐུ་མྱ་ངན་ལས་འདས་སྐོར་གསང་རྒྱ་མཛད་དགོས་དོན་དང༌། ཡང་སྲིད་ཇི་ལྟར་ངོས་འཛིན་མཛད་ཚུལ་གསལ་བཤད་གནང་བས། ཚང་མ་དགའ་སྐྱོ་གཉིས་ལྡན་གྱི་ངང་ནས་སྐུ་གོང་མའི་ཡང་སྲིད་འཁྲུལ་བྲལ་ཡིན་པར་ཡིད་ཆེས་བྱུང་ངོ༌།། པཎ་ཆེན་སྐུ་ཕྲེང་ལྔ་པ་བློ་བཟང་ཡེ་ཤེས་ལས་དགེ་ཚུལ་གྱི་སྡོམ་པ་བཞེས། བློ་བཟང་རིག་འཛིན་ཚངས་དབྱངས་རྒྱ་མཚོ་ཞེས་གསོལ། ལོ་དེའི་ཟླ་བ་བཅུ་གཉིས་པའི་ཚེས་ལྔ་ཉིན་པོ་ཏཱ་ལའི་ཁྲིར་མངའ་གསོལ། སྤྱི་ལོ་ ༡༧༠༡ ལོར་གུ་ཤྲི་བསྟན་འཛིན་ཆོས་རྒྱལ་གྱི་ཚ་བོའམ་ཡང་སྲས་ད་ལའི་ཧན་འདས་ནས་སྲས་པོ་ལྷ་བཟང་ཧན་གྱིས་སྲིད་དབང་བཟུང༌། དེའི་སྐབས་སུ་སྡེ་སྲིད་སངས་རྒྱས་རྒྱ་མཚོ་དང་མི་འཆམ་པ་བྱུང་ཞིང་འཁྲུག་རྩོད་བསླངས་པར་བརྟེན་རྒྱལ་པོ་ལྷ་བཟང་ཧན་གྱིས་སྡེ་སྲིད་བཀྲོངས། དེ་ནས་རྒྱལ་པོ་ལྷ་བཟང་ཧན་གྱིས་སྡེ་སྲིད་སངས་རྒྱས་རྒྱ་མཚོའི་ཉེས་པ་འབོར་ཆེན་བརྗོད་ནས་ྋརྒྱལ་བ་ཚངས་དབྱངས་རྒྱ་མཚོ་ཏཱ་ལའི་བླ་མ་སྐུ་གོང་མའི་ཡང་སྲིད་ངོ་མ་མ་ཡིན་པའི་གཏུགས་བཤེར་བྱས་པ་སོགས་ཕྱི་ནང་གི་བྱུང་རྐྱེན་མང་པོས་ྋརྒྱལ་དབང་མཆོག་ཐུགས་དགོངས་འགལ་ཏེ་གསན་བསམ་སློབ་གཉེར་ལ་ཐུགས་ལྷོད་སྒྱིད་ལུག་ལྟ་བུར་མཛད་པ་གཞན་གྱིས་བསྐུལ་མ་ཞུས་ལའང་གསན་དགོངས་མ་མཛད་པ་མ་ཟད། དགུང་ལོ་ཉི་ཤུར་ཕེབས་སྐབས་པཎ་ཆེན་རིན་པོ་ཆེའི་དྲུང་ནས་བསྙེན་རྫོགས་ཀྱི་སྡོམ་པ་བཞེས་དགོས་པའི་གསོལ་འདེབས་ཞུས་ཀྱང༌། ངེད་རང་ལ་བླ་མ་མཇལ་བ་མི་སྤྲོ་བ་མེད་ཀྱང༌། ྋརྒྱལ་དབང་གོང་མའི་ཤུལ་འཛིན་གྱིས་ཚོགས་དབུས་སུ་སྡོད་འདོད་མི་འདུག་གསུངས་ནས་སྡོམ་པ་བཞེས་མེད། དེ་ནས་དགེ་ཚུལ་གྱི་སྡོམ་པ་ཡང་ཕྱིར་འབུལ་གནང་སྟེ་སྐྱ་ཆས་བཞེས་ཤིང༌། བཞུགས་ཡུལ་ཕོ་བྲང་པོ་ཏཱ་ལ་རང་དུ་མཛད། བརྟུལ་ཞུགས་ཀྱི་མཛད་པ་སྐྱོང་བཞིན། སྤྲོ་སྐྱིད་གནང་བར་ལྷ་ཞོལ་དང༌། རྫོང་རྒྱབ། འོལ་དགའ། འཕྱོངས་རྒྱས། གོང་དཀར་ཁུལ་སོགས་ལ་གང་བྱུང་ཐུགས་འདོད་བཞིན་ཕེབས་པའི་དུས་སྐབས་དེ་དག་ཏུ་གསུང་མགུར་སྙན་འཇེབས་ལྡན་པ་ཇི་སྙེད་ཅིག་བཀའ་རྩོམ་གནང་བ་རྣམས་ད་ལྟའང་བོད་མིའི་སྤྱི་ཚོགས་ཁྲོད་དུ་ཡོངས་གྲགས་སུ་ཡོད། ྋརྒྱལ་དབང་རིན་པོ་ཆེའི་མཛད་སྤྱོད་ལ་བོད་སོག་མི་མང་ནང་ལོག་མཐོང་དང༌། གླེང་རྙོག་ཆེ་ཞིང༌། ྋརྒྱལ་དབང་མཆོག་དང་སྡེ་སྲིད་སངས་རྒྱས་རྒྱ་མཚོའི་དབར་དམ་ཚིག་མི་མཐུན་པ་བྱུང་བའི་གོ་སྐབས་བཟུང་སྟེ། སོག་པོ་ལྷ་བཟང་ཁཱང་གིས་བོད་སོག་མཆོད་ཡོན་དབར་མི་འགྲིགས་པའི་རྙོག་གཞི་ཡང་ཡང་བཟོས་ཏེ། སྡེ་སྲིད་སངས་རྒྱས་རྒྱ་མཚོ་གཡོ་ཐབས་ཀྱིས་བཀྲོངས་ཏེ་བོད་ཁམས་སྤྱི་ལ་དབང་བསྒྱུར། ཁོང་གི་གསུང་རྩོམ་ནི་མགུར་གླུ་བཅས་བཞུགས། མེ་ཁྱི་སྤྱི་ལོ་ ༡༧༠༦ ལོར་ྋརྒྱལ་དབང་མཆོག་རྒྱ་ནག་ཏུ་གདན་འདྲེན་ཞུས་པའི་ཕེབས་ལམ་སུ་སྙུན་གཞི་བཞེས་ཏེ་མདོ་སྨད་མཚོ་སྔོན་པོའི་འགྲམ་གྱི་ཀུན་དགའ་ནོར་དུ་སྐུ་གཤེགས། རབ་བྱུང་བཅུ་གཉིས་པའི་མེ་ཕོ་སྟག་ལོ་སྟེ་སྤྱི་ལོ་ ༡༧༤༦ ལོར་མདོ་སྨད་དུ་སྐུ་གཤེགས་པ་ནི་གསོལ་དཔོན་བློ་གྲོས་དབང་ཕྱུག་གིས་མཛད་པའི་རྣམ་ཐར་དང་སུམ་པ་ཡེ་ཤེས་དཔལ་འབྱོར་གྱི་བཞེད་པ་ཡིན་ནོ།། "
    },
    {
        "question": "ྋརྒྱལ་དབང་སྐུ་ཕྲེང་བདུན་པ་བསྐལ་བཟང་རྒྱ་མཚོ་མཆོག་གི་མཛད་པ་རྣམ་ཐར་དང༌། ཁོང་གི་མཛད་རྗེས་སོགས་ཇི་ལྟར་ཡིན་ནམ།",
        "answer": "ྋརྒྱལ་དབང་སྐུ་ཕྲེང་བདུན་པ་བསྐལ་བཟང་རྒྱ་མཚོ། འབྲོམ་རིགས་ལི་ཐང་ལྷ་ཞོལ་གཟུགས་སྐུ་བརྟས། ། རྒྱལ་བ་རྒྱ་མཚོའི་སྐུ་རུ་དུ་མས་མཇལ། ། དགེ་ལྡན་བསྟན་སྐྱོང་དུས་ཀྱི་འཁོར་ལོའི་བདག ། རྒྱལ་མཆོག་བསྐལ་བཟང་རྒྱ་མཚོར་གསོལ་བ་འདེབས། ། ཞེས་གསུངས་པ་ལྟར་ྋརྒྱལ་མཆོག་སྐུ་ཕྲེང་བདུན་པ་བསྐལ་བཟང་རྒྱ་མཚོ་མཆོག་ནི། རབ་བྱུང་བཅུ་གཉིས་པའི་ས་བྱི་ཕྱི་ལོ་ ༡༧༠༨ ལོར་ཁམས་ལི་ཐང་དུ་ཡབ་བསོད་ནམས་དར་རྒྱས་དང༌། ཡུམ་བློ་བཟང་ཆོས་མཚོ་གཉིས་ཀྱི་སྲས་སུ་སྐུ་འཁྲུངས། ཆུང་དུས་ནས་ལྷ་མོའི་རྩ་སྔགས་ཡང་ཡང་གསུངས་པ་སོགས་ངོ་མཚར་བའི་རྟགས་མཚན་མང་དུ་བྱུང་བ་མ་ཟད། ལི་ཐང་ཆོས་སྐྱོང་ནས་ཀྱང་ྋརྒྱལ་བའི་ཡང་སྲིད་འཁྲུལ་བྲལ་ཡིན་པར་ལུང་བསྟན་བྱུང༌། འོན་ཀྱང་སྐབས་དེར་བོད་དབུས་སུ་ལྷ་བཟང་ཁཱང་དང༌། ཇུན་གར་དབར་འཁྲུག་རྐྱེན་བྱུང་བའི་རྐྱེན་གྱིས་དབུས་སུ་གདན་དུ་མ་ཐུབ་པར་གནས་པར་གནས་སྐབས་རིང་སྐུ་འབུམ་ཆོས་སྡེར་གདན་དྲངས། སྐུ་འབུམ་དུ་ནོ་མིན་ཧན་ངག་དབང་བློ་བཟང་བསྟན་པའི་རྒྱལ་མཚན་གྱི་དྲུང་ནས་ཐོག་མར་དགེ་བསྙེན་གྱི་སྡོམ་པ་མནོས། ལྕགས་བྱི་སྤྱི་ལོ་ ༡༧༢༠ དབུས་སུ་ཕེབས་ནས་པོ་ཏཱ་ལའི་ཕོ་བྲང་ཆེན་པོའི་ཁྲི་ལ་མངའ་གསོལ་ཞུས། དེ་ནས་པཎ་ཆེན་བློ་བཟང་ཡེ་ཤེས་ལས་དགེ་ཚུལ་གྱི་སྡོམ་པ་བཞེས་ཏེ་མཚན་ལ་བསྐལ་བཟང་རྒྱ་མཚོ་ཞེས་གསོལ། དགའ་ལྡན་ཁྲི་ཟུར་བློ་བཟང་དར་རྒྱས་ཡོངས་འཛིན་དུ་བསྟེན་ནས་མཚན་ཉིད་རིགས་པའི་གཞུང་ཆེན་ཁག་ལ་སློབ་གཉེར་ལེགས་པར་མཛད། མེ་རྟ་སྤྱི་ལོ་༡༧༢༦ ལོའི་ས་ཟླའི་དུས་ཆེན་གསུམ་འཛོམས་ཉིན། པཎ་ཆེན་བློ་བཟང་ཡེ་ཤེས་ལས་བསྙེན་རྫོགས་ཀྱི་སྡོམ་པ་བཞེས། དགུང་ལོ་བཅུ་དགུ་པར་ལི་ཐང་ཁུལ་དུ་ཕེབས་པ་དང་མགར་ཐང་དུ་གཙུག་ལག་ཁང་བླ་བྲང་དང་བཅས་པ་གསར་བཞེངས་མཛད་ཅིང༌། རྒྱུད་སྨད་མཁན་པོ་ངག་དབང་མཆོག་ལྡན་དང༌། པཎ་ཆེན་བློ་བཟང་ཡེ་ཤེས། ཞྭ་ལུ་མཁན་པོ་ངག་དབང་ཡོན་ཏན་འབྱུང་གནས་སོགས་བཤེས་གཉེན་དུ་བསྟེན་ནས་མདོ་སྔགས་གཞུང་ལུགས་མཐའ་དག་ལ་གསན་བསམ་སློབ་གཉེར་དཔྱིས་ཕྱིན་པར་སྦྱངས་པ་མཛད་པས་མཁས་པའི་བདག་པོར་གྱུར། དགུང་ལོ་ཞེ་གསུམ་སྟེ་སྤྱི་ལོ་ ༡༧༥༡ ལོར་བོད་དུ་བཀའ་ཤག་སྲིད་གཞུང་ཐོག་མར་སྲོལ་གཏོད་དངོས་སུ་བཙུགས་ནས་ཆོས་སྲིད་གཉིས་ཀྱི་མངའ་བདག་ཏུ་གྱུར། དགུང་ལོ་ཞེ་ལྔ་པར་རྩེ་སློབ་གྲྭ་གསར་འཛུགས་བཀའ་དྲིན་བསྐྱངས། དགུང་ལོ་ཞེ་བདུན་པར་ནོར་གླིང་སྐལ་བཟང་ཕོ་བྲང་གསར་བསྐྲུན་མཛད། སྐུ་ཚེ་ཕལ་མོ་ཆེ་ཆོས་ཕྱོགས་ཀྱི་མཛད་པས་དུས་འདའ་བར་མཛད་ཅིང༌། ༵༵འཁྲིད་ཡིག་ཀཀ དང༌། ༵༵ཐོབ་ཡིག་ཀཀ ༵༵རྣམ་ཐར་ཀཀ སོགས་གསུང་རྩོམ་ཆོས་ཚན་ང་བཞི་ཕྱི་རབས་རྣམས་ཀྱི་གོ་སྐལ་དུ་ལྗགས་རྩོམ་མཛད་པ་ནི་ཆོས་ཀྱི་མཛད་པ་དང༌། ལྷག་པར་ྋགོང་ས་བདུན་པ་ྋརྒྱལ་དབང་བསྐལ་བཟང་རྒྱ་མཚོ་མཆོག་ནས་སྲིད་དོན་ཐད་ཕྱག་ལས་མང་དག་ཞིག་གནང་བ་ལས་སྲིད་ཕྱོགས་མཛད་པ་གཙོ་བོ་ཁག་ནི། རབ་བྱུང་བཅུ་གསུམ་པའི་ལྕགས་ལུག་ཕྱི་ལོ་ ༡༧༥༡ ལོར་ྋརྒྱལ་དབང་བདུན་པ་མཆོག་ནས་བོད་ཀྱི་ཆོས་སྲིད་གཉིས་ཀྱི་བདག་དབང་ཡོངས་རྫོགས་བདག་གིར་བཞེས་པ་དང༌། ྋརྒྱལ་དབང་འདི་པའི་ཡར་སྔོན་ྋརྒྱལ་དབང་ལྔ་པ་ངག་དབང་བློ་བཟང་རྒྱ་མཚོའི་སྐབས་ནས་སྡེ་སྲིད་ལོགས་སུ་བསྐོ་བཞག་གནང་སྟེ་དེ་དག་གི་ཆབ་སྲིད་བསྐྱངས་ཏེ་ྋརྒྱལ་དབང་མཆོག་གིས་གཙོ་བོར་ཆོས་ཕྱོགས་ཀྱི་མཛད་པ་སྐྱོང་བ་ཡིན་ལ། ྋརྒྱལ་དབང་བདུན་པ་ཆེན་པོས་ཆོས་སྲིད་ཐམས་ཅད་ཀྱི་མངའ་དབང་བཟུང་སྟེ་མི་དྲག་རྣམས་དང་བཀའ་གྲོས་ཐོག་དགའ་བཞི་རྡོ་རིང་གུང་པཌཎི་ཏ་མགོན་པོ་དངོས་གྲུབ་རབ་བརྟན་གྱི་གྲོགས་སུ། མདོ་མཁར་ཞབས་དྲུང་ཚེ་རིང་དབང་རྒྱལ་དང༌། ཛ་སག་ཐོན་པ་སྲི་ཆོད་ཚེ་བརྟན། སེར་མོ་བ་རྩེ་མགྲོན་གཉེར་དར་ཧན་ཉི་མ་རྒྱལ་མཚན་བཅས་སྐྱ་སེར་གཉིས་ལས་གྲུབ་པའི་བཀའ་བློན་བཞི་བསྐོ་བཞག་གནང་སྟེ་བཀའ་ཤག་དངོས་སུ་བཙུགས་པ་དང༌། བོད་ཀྱི་ལས་དོན་མཛད་ཕྱོགས་སྐོར་གྱི་རྩ་འཛིན་དོན་ཚན་བཅུ་གསུམ་དུ་འབོད་པ་གཏན་ལ་ཕབ་པ་དང༌། བཀའ་དྲུང༌། བཀའ་མགྲོན། འགག་པ་སོགས་འཛུགས་པའི་སྲོལ་གསར་དུ་ཕྱེ་ཞིང༌། དེ་རྗེས་ཡིག་ཚང་ལས་ཁུངས་ཀྱང་གསར་བཙུགས་གནང་སྟེ་དེའི་ནང་མཁན་དྲུང་ཏཱ་བླ་མ་གཅིག་དང༌། མཁན་དྲུང་གསུམ་བསྐོ་བཞག་མཛད་དོ།། གཞན་ཡང་རྩེ་རིག་གནས་སློབ་གྲྭ་གསར་འཛུགས་མཛད་དེ་མགོན་སྡེ་ཁག་གི་གྲྭ་རིགས་སྦྱོང་བརྡར་བྱས་ཏེ་བཀའ་ཤག་ཁོངས་གཏོགས་ཀྱི་ལས་ཁུངས་རྣམས་སུ་ལས་འགན་འཁུར་དུ་འཇུག་རྒྱུ་སོགས་གཏན་འབེབས་ཞིབ་ཏུ་མཛད། ད་དུང་རྩེ་ཞོལ་དུ་སྐུ་བརྙན་མཆོད་ཆས་སོགས་བཞེངས་པའི་བཟོ་གྲྭ་གསར་འཛུགས་གནང་བ་སོགས་ཐབས་བརྒྱ་ཇུས་སྟོང་གི་སྒོ་ནས་ྋརྒྱལ་དབང་ལྔ་པ་ཆེན་པོས་བཙུགས་པའི་བོད་གཞུང་དགའ་ལྡན་ཕོ་བྲང་གི་ཆབ་སྲིད་དང༌། རིག་གནས། དཔལ་འབྱོར་སོགས་གོང་འཕེལ་དུ་གཏོང་བའི་རླབས་ཆེན་གྱི་མཛད་བཟང་བསྐྱངས་པ་དང༌། ྋརྒྱལ་དབང་བསྐལ་བཟང་རྒྱ་མཚོ་མཆོག་ལ་བོད་སོག་གི་དྲག་ཞན་ཆེས་མང་པོ་དད་འདུན་ཤིན་ཏུ་ཆེ་བས། ྋརྒྱལ་དབང་མཆོག་གི་བོད་ཀྱི་ཆོས་སྲིད་བདག་དབང་སྐྱོང་བཞེས་མཛད་པ་ནས་བཟུང་བོད་ཀྱི་སྲིད་དབང་འཕྲོག་རེས་ཀྱི་ཁྱོད་ཤི་ང་གསོན་གྱི་ནང་དམེ་རེ་ཞིག་མིང་གི་ལྷག་མར་གྱུར་ཏེ་ཆབ་འབངས་རྣམས་བདེ་འཇགས་གསོས་དལ་དང་ཞི་བདེ་བག་ཕེབས་ངང་གནས་པའི་སྐལ་བ་བླ་མེད་བསྐྲུན་ཐོག་ཆོས་སྲིད་གཉིས་ཆ་ནས་འགྲན་ཟླ་བྲལ་བའི་མཛད་འཕྲིན་རླབས་པོ་ཆེ་བཞག་མཐར་སྲིད་འགན་ལོ་ངོ་བདུན་ཙམ་བཞེས་མཚམས་རབ་བྱུང་བཅུ་གསུམ་པའི་མེ་གླང་ལོ་སྟེ་ཕྱི་ལོ་ ༡༧༥༧ ལོའི་ཧོར་ཟླ་གཉིས་པའི་ཚེས་གསུམ་ཉིན་སྐུ་མྱ་ངན་ལས་འདས་པའི་ཚུལ་བསྟན་པ་ལགས་སོ།། "
    },
    {
        "question": "ྋརྒྱལ་དབང་སྐུ་ཕྲེང་བརྒྱད་པ་འཇམ་དཔལ་རྒྱ་མཚོ་མཆོག་གི་མཛད་པ་རྣམ་ཐར་དང༌། ཁོང་གི་མཛད་རྗེས་སོགས་ཇི་ལྟར་ཡིན་ནམ།",
        "answer": "ྋརྒྱལ་དབང་སྐུ་ཕྲེང་བརྒྱད་པ་འཇམ་དཔལ་རྒྱ་མཚོ། གེ་སར་ལྷ་སྡེའི་གདུང་ལས་གཙང་ཡུལ་དུ། ། བལྟམས་ཤིང་མཁྱེན་རླབས་བརྟན་པའི་འཁོར་ལོའི་ཟླས། ། འཆད་རྩོད་རྩོམ་ལ་ཆགས་ཐོགས་མི་མངའ་བ། ། བློ་བཟང་འཇམ་དཔལ་རྒྱ་མཚོར་གསོལ་བ་འདེབས། ། ཞེས་གསུངས་པ་ལྟར་ྋརྒྱལ་བ་འཇམ་དཔལ་རྒྱ་མཚོ་མཆོག་ནི། རབ་བྱུང་བཅུ་གསུམ་པའི་ས་སྟག་སྤྱི་ལོ་ ༡༧༥༨ ལོར་གཙང་ཐོབ་རྒྱལ་ལྷ་རི་སྒང་དུ་ཡབ་གསོད་ནམས་དར་རྒྱས་དང༌། ཡུམ་ཕུན་ཚོགས་དབང་མོ་གཉིས་ཀྱི་སྲས་སུ་སྐུ་འཁྲུངས། བཀྲ་ཤིས་ལྷུན་པོར་གདན་དྲངས་ཏེ་པཎ་ཆེན་རིན་པོ་ཆེས་དབུ་སྐྲ་གཙུག་ཕུད་བཞེས་ཏེ། མཚན་ལ་བློ་བཟང་བསྟན་པའི་དབང་ཕྱུག་འཇམ་དཔལ་རྒྱ་མཚོ་ཞེས་གསོབ་དང༌། ཆུ་རྟ་སྤྱི་ལོ་ ༡༧༦༨ ལོར་བཀྲ་ཤིས་ལྷུན་པོ་ནས་ཕེབས་བསུ་རྒྱ་ཆེན་དང་བཅས་ཕོ་བྲང་པོ་ཏཱ་ལའི་གསེར་ཁྲིར་མངའ་གསོལ་ཞུས། དེ་ནས་ལོ་གསུམ་གྱི་རྗེས་སུ་པཎ་ཆེན་རིན་པོ་ཆེའི་དྲུང་ནས་དགེ་ཚུལ་གྱི་སྡོམ་པ་བཞེས། རིགས་ལམ་སོགས་གཞུང་ཆེན་ལ་ཐོས་བསམ་མཛད་དེ་བླ་མའི་རྣལ་འབྱོར་སོགས་ཀྱི་བཤད་ལུང་སྩལ། སྤྱི་ལོ་ ༡༧༧༧ ལོར་དགེ་སློང་གི་སྡོམ་པ་བཞེས། ལྕགས་གླང་སྤྱི་ལོ་ ༡༧༨༡ ལོར་བོད་ལྗོངས་ལྷ་མི་ཡོངས་ཀྱིས་ཇི་ལྟར་གསོལ་བ་བཏབ་པ་བཞིན་ལུགས་གཉིས་ཆབ་སྲིད་ཀྱི་ཐུགས་འགན་བཞེས་ནའང༌། རྒྱུན་དུ་ཆོས་ཕྱོགས་ཀྱི་ཉམས་བཞེས་ཁོ་ནར་གཞོལ་ཆེ་བས། ཆབ་སྲིད་ཀྱི་ཐུགས་འགན་ཕལ་མོ་ཆེར་སྲིད་སྐྱོང་ཚེ་སྨོན་གླང་པས་ཕྱག་རོགས་གནང༌། ཤིང་འབྲུག་སྤྱི་ལོ་ ༡༧༨༤ ལོར་ནོར་གླིང་སྐལ་བཟང་ཕོ་བྲང་གསར་བཞེངས་གནང་བ་ནས་བཟུང་ྋརྒྱལ་དབང་རིན་བྱོན་རྣམས་ཀྱིས་དབྱར་དུས་སུ་བཞུགས་གནས་མཛད། ྋརྒྱལ་དབང་མཆོག་ནས་ཉེན་གཡོལ་དུ་ཕེབས་པའི་དགེ་འདུན་པའི་སླད་སྤྱི་ལོ་ ༡༧༩༠ ལོར་གྲིབ་ཚེ་མཆོག་གླིང་གི་དགོན་པ་ཕྱག་བཏབ། ྋརྒྱལ་དབང་འདིས་ཡོངས་འཛིན་ཡེ་ཤེས་རྒྱལ་མཚན་གྱི་རྣམ་ཐར་དང༌། བླ་མའི་རྣལ་འབྱོར་གྱི་རིམ་པ་ཕྱོགས་བསྒྲིགས་སོགས་གསུང་ཆོས་དུ་མ་མཛད། མཐར་ཤིང་བྱི་སྤྱི་ལོ་ ༡༨༠༤ ལོར་དགུང་གྲངས་ ༤༧ ཐོག་གཟུགས་སྐུའི་བཀོད་པ་ཆོས་དབྱིངས་སུ་ཐིམ་ཚུལ་བསྟན་ཏོ།། "
    },
    {
        "question": "ྋརྒྱལ་དབང་སྐུ་ཕྲེང་དགུ་པ་ལུང་རྟོགས་རྒྱ་མཚོ་མཆོག་གི་མཛད་པ་རྣམ་ཐར་དང༌། ཁོང་གི་མཛད་རྗེས་སོགས་ལོ་རྒྱུས་ཇི་ལྟར་ཡིན་ནམ།",
        "answer": "ྋརྒྱལ་དབང་སྐུ་ཕྲེང་དགུ་པ་ལུང་རྟོགས་རྒྱ་མཚོ། ཇོ་བོ་སྒྱོགས་ཆེན་བྱིན་རླབས་ལྷ་རིགས་ལས། ། ལྡན་ཡུལ་སྐུ་འཁྲུངས་མངོན་གནས་རྗེས་སུ་དྲན། ། ལྷག་པའི་ལྷ་ཡི་ཞལ་གཟིགས་བསྟན་པ་འཛིན། ། ངག་དབང་ལུང་རྟོགས་རྒྱ་མཚོར་གསོལ་བ་འདེབས། ། ཞེས་གསུངས་པ་ལྟར་ྋརྒྱལ་བ་ལུང་རྟོགས་རྒྱ་མཚོ་མཆོག་ནི། རབ་བྱུང་བཅུ་གསུམ་པའི་ཤིང་གླང་སྤྱི་ལོ་ ༡༨༠༥ ལོར་མདོ་སྟོད་ཆོས་འཁོར་དགོན་གྱི་ཉེ་འགྲམ་དུ་ཡབ་བསྟན་འཛིན་ཆོས་སྐྱོང་དང༌། ཡུམ་དོན་གྲུབ་སྒྲོལ་མ་གཉིས་ཀྱི་སྲས་སུ་སྐུ་འཁྲུངས། སྔོན་གནས་རྗེས་དྲན་དང༌། སྐུ་གོང་མའི་ན་བཟའ་ཉེར་ཆས་ངོས་འཛིན་གསལ་པོ་གནང་བ་སོགས་རྟགས་མཚན་དུ་མར་བརྟེན་ཕྱི་ལོ་ ༡༧༠༧ ལོར་ྋརྒྱལ་བའི་ཡང་སྲིད་འཁྲུལ་བྲལ་དུ་ངོས་འཛིན་ཞུས། ལྷ་སར་གདན་དྲངས་ཏེ་པཎ་ཆེན་རིན་པོ་ཆེས་དབུ་སྐྲ་གཙུག་ཕུད་བཞེས་ཏེ་མཚན་ལ་བློ་བཟང་དབང་ཕྱུག་ལུང་རྟོགས་རྒྱ་མཚོ་ཞེས་གསོལ་ཞིང༌། སྐབས་དེར་མན་ཇུ་ཨམ་བན་གྱིས་ཡང་སྲིད་ངོ་མར་ཡིད་ཆེས་ཡོང་ཆེད་གསེར་བུམ་དཀྲུག་འདོན་ལག་བསྟར་བརྒྱུད་བསྐུལ་བྱས་ཀྱང༌། དེ་ལྟར་མ་དགོས་པའི་ཆོས་ཕྱོགས་ཀྱི་བརྟག་ཞིབ་ལ་ཐུགས་གཏན་འཁེལ། ས་འབྲུག་སྤྱི་ལོ་ ༡༨༡༣ ལོར་པཎ་ཆེན་རིན་པོ་ཆེའི་དྲུང་ནས་དགེ་ཚུལ་གྱི་སྡོམ་པ་བཞེས། ྋརྒྱལ་དབང་མཆོག་སྐུ་ན་ཕྲ་བའི་དུས་སུ་དགེ་བའི་བཤེས་གཉེན་མང་པོ་བསྟེན་ཏེ་གསན་བསམ་མཛད་པ་མ་ཟད་གཞུང་ཆེན་པོད་ལྔའི་ཡ་གྱལ་མངོན་རྟོགས་རྒྱན་དང༌། དབུ་མ་འཇུག་པ་སོགས་རྒྱ་གཞུང་དུ་མ་ཡང་ཐུགས་ལ་འཛིན། དགག་བཞག་སྤོང་གསུམ་མཛད་པས་བསྟན་འགྲོར་སྨན་པའི་མཛད་བཟང་རྨང་གཞི་ཚུགས་ནའང༌། བོད་འབངས་བསོད་ནམས་ཀྱིས་མ་ཟིན་པར་དགུང་གྲངས་དགུར་ཕེབས་པ་རབ་བྱུང་བཅུ་བཞི་ཕག་སྤྱི་ལོ་ ༡༨༡༥ ལོར་སྐུ་མྱ་ངན་ལས་འདས་སོ།། སྐབས་དེར་མདོ་སྨད་ཀྱི་ས་ཁུལ་ནས་སྒེར་གྱི་ཚོང་རིགས་དང༌། གནས་སྐོར་བ་སོགས་འགྲུལ་བཞུད་བྱེད་སྐབས་བྱང་སྟོང་དུ་འཁྱམས་ཉུལ་བྱེད་པའི་ཇག་རྐུན་གྱིས་འཕྲོག་བཅོམ་བྱེད་པའི་དཀའ་ངལ་བྱུང་བར་བརྟེན། བོད་གཞུང་གིས་མདོ་སྨད་གཉིས་ལ་སྒར་དཔོན་དྲག་འདེམས་གནང་སྟེ། གནས་སྐོར་བ་དང་ཚོང་པ་ཁག་རྐུན་ཇག་ལས་སྲུང་སྐྱོབ་གནང་བའི་སྲོལ་བཟང་བཙུགས། སྐབས་དེར་བོད་སྡོད་མན་ཇུའི་ཨམ་བན་གྱིས་བོད་རྒྱ་མཆོད་ཡོན་གྱི་མཐུན་ལམ་ཙམ་ལས་བོད་ཀྱི་ཆབ་སྲིད་ལ་ཇུས་གཏོགས་ནམ་ཡང་མེད་ཁར། མན་ཇུ་གོང་མའི་ཆབ་སྲིད་ཀྱི་གནས་སྟངས་མར་ངོའི་ཟླ་ལྟར་ཉམས་ཞན་དུ་འགྲོ་བཞིན་པར་བརྟེན། བོད་ནང་གོང་མའི་ནུས་ཤུགས་གསར་པ་ཞིག་སླེབས་ཐབས་སུ། དགོན་པ་ཆེ་ཁག་ནང་རྒྱ་རིགས་གྲྭ་པ་མང་པོ་བཏང་སྟེ་བོད་མིའི་བསམ་བློར་ཤུགས་རྐྱེན་ངན་པ་སྤེལ་ཐབས་བྱས་པས། བོད་གཞུང་གིས་ས་མཚམས་ཁག་ལ་བོད་ནང་ཕྱི་རྒྱལ་མི་རིགས་འགྲུལ་བཞུད་མི་ཆོག་པའི་བཀའ་ཁྱབ་བཏང་བ་བཅས་སོ།། "
    },
    {
        "question": "ྋརྒྱལ་དབང་སྐུ་ཕྲེང་བཅུ་པ་ཚུལ་ཁྲིམས་རྒྱ་མཚོ་མཆོག་གི་མཛད་པ་རྣམ་ཐར་དང༌། ཁོང་གི་མཛད་རྗེས་སོགས་ལོ་རྒྱུས་ཇི་ལྟར་ཡིན་ནམ།",
        "answer": "ྋརྒྱལ་དབང་སྐུ་ཕྲེང་བཅུ་པ་ཚུལ་ཁྲིམས་རྒྱ་མཚོ། བཟང་པོའི་རིགས་ལས་སྤོམ་སྒང་གཤོག་དྲུག་འགྲོ། ། མདོངས་སུ་སྐུ་བལྟམས་མངའ་འབངས་ཁྲལ་ཁྲིམས་སྙོམས། ། མཁས་བཙུན་བཟང་པོའི་བསྟན་འཛིན་གཙུག་གི་རྒྱན། ། མཚུངས་མེད་ཚུལ་ཁྲིམས་རྒྱ་མཚོར་གསོལ་བ་འདེབས། ། ཞེས་གསུངས་པ་ལྟར་ྋརྒྱལ་བ་ཚུལ་ཁྲིམས་རྒྱ་མཚོ་མཆོག་ནི། རབ་བྱུང་བཅུ་བཞི་པའི་མེ་བྱི་ལོ་སྟེ་སྤྱི་ལོ་ ༡༨༡༦ ལོའི་ཟླ་ ༣ ཚེས་ ༢༩ ཉིན་ཁམས་ལི་ཐང་སྤོ་འབོར་སྒང་གི་ཆར་གཏོགས་གནས་སྡོད་ནོར་བུ་གྲོང་ཞེས་པར་ཡབ་བློ་བཟང་སྙན་གྲགས་དང༌། ཡུམ་རྣམ་རྒྱལ་བུ་འཁྲིད་གཉིས་ཀྱི་སྲས་སུ་སྐུ་བལྟམས། བོད་ལྗོངས་ལྷ་བླའི་ལུང་བསྟན་ལ་བོད་ཤར་ཕྱོགས་སུ་འཁྲུངས་ཡོད་ཚུལ་རྩེ་མཐུན་བྱུང་བས། བོད་གཞུང་གིས་ཡང་སྲིད་བརྩད་གཅོད་མི་སྣ་བསྐོ་གཏོང་གནང་སྟེ་ལི་ཐང་དུ་སྐུ་འཁྲུངས་པའི་ཆུང་སྲིད་རིན་པོ་ཆེ་ཡང་སྲིད་འཁྲུལ་བྲལ་དུ་ངོས་འཛིན་ཞུས་ཏེ་ཕོ་བྲང་ཆེན་པོ་ཏཱ་ལའི་གསེར་གྱི་ཁྲི་འཕང་མཐོན་པོར་མངའ་གསོལ་ཞུས། བཀའ་ཤག་ནས་སྒོས་གཞིས་སོགས་འབོར་ཆེན་གནང་ཞིང་ཕྱིས་སུ་གཡུ་ཐོག་ཅེས་པ་དེ་ཉིད་ཡིན། སྤྱི་ལོ་ ༡༨༢༢ ལོར་པཎ་ཆེན་རིན་པོ་ཆེ་བསྟན་པའི་ཉི་མས་དབུ་སྐྲ་གཙུག་ཕུད་བཞེས། ཟླ་བ་གཅིག་གི་རྗེས་རབ་བྱུང་གི་སྡོམ་པ་བཞེས་ཏེ་མཚན་ལ་ངག་དབང་བློ་བཟང་འཇམ་དཔལ་ཚུལ་ཁྲིམས་རྒྱ་མཚོ་ཞེས་གསོལ། ལོ་དེའི་ནང་ཕོ་བྲང་པོ་ཏཱ་ལར་གསེར་ཁྲིར་མངའ་གསོལ། ཡོངས་འཛིན་རྣམ་པའི་མདུན་ནས་གསན་སྦྱངས་མཛད་པ་མ་ཟད། ས་གླང་ལོ་སྟེ་སྤྱི་ལོ་ ༡༨༢༩ ལོར་དགུང་ལོ་བཅུ་པ་ལ་ཕེབས་སྐབས་དཔལ་ལྡན་འབྲས་སྤུངས་ཆོས་གྲྭར་ཕེབས་ནས་གཞུང་ལུགས་རབ་འབྱམས་སྨྲ་བའི་ཡོངས་འཛིན་དག་ལ་བསྟེན་ནས་མདོ་སྔགས་རིག་གནས་དང་བཅས་ལ་སྦྱོང་པར་མཛད་པ་སོགས་སེ་འབྲས་གཉིས་སུའང་ཐོས་བསམ་ཆེད་ཕེབས་བསྐྱོད་མཛད། ཕྱི་ལོ་ ༡༨༣༠ ལོར་སྤྱི་སྒེར་ཡོངས་ཀྱི་ཁྲལ་རིགས་མོས་སྙོམ་ཞིབ་གཅོད་ཀྱིས་ལྕགས་སྟག་ཞིབ་གཞུང་ཞེས་པའི་རྩ་འཛིན་དེབ་གཞི་གསར་སྒྲིག་གཏན་འབེབས་མཛད་དོ།། སྤྱི་ལོ་ ༡༨༣༡ ལོར་ཕོ་བྲང་དམར་པོ་སོགས་ཉམས་གསོ་མཛད་པ་དང༌། ཤིང་རྟ་ལོ་སྟེ་སྤྱི་ལོ་ ༡༨༣༤ ལོར་དགུང་ལོ་བཅུ་དགུར་པཎ་ཆེན་བསྟན་པའི་ཉི་མ་ལས་བསྙེན་རྫོགས་ཀྱི་སྡོམ་པ་བཞེས། ལོ་དེར་ཐོར་རྒོད་རྒྱལ་པོའི་རེ་འདུན་ལྟར་ཐོར་རྒོད་གྲྭ་ཚང་གྲྭ་རིགས་ཆེད་གཏོང་མཛད་དེ་བསྟན་འགྲོའི་མཛད་བཟང་བསྐྱངས། སྤྱིར་ྋརྒྱལ་མཆོག་རྒྱུན་དུ་སྐུ་གཟུགས་སྙུན་མནར་ཐོག བོད་ཀྱི་ས་ཁུལ་མང་པོ་ཞིག་ལ་དམག་ཟིང་དང༌། ལྷག་པར་གཞུང་ཞབས་བླ་དཔོན་ནང་ཁུལ་དམ་ཚིག་ཉམས་དམས་ཆེ་བས། བོད་བསྟན་སྲིད་ཀྱི་གནས་སྟངས་ཉམས་ཞན་དུ་གྱུར་པ་སོགས་འགལ་རྐྱེན་དུ་མའི་དབང་གིས་ཁོང་གི་སྐུ་ཚེ་གང་པོར་བོད་ཀྱི་ཆོས་སྲིད་གཉིས་ཀྱི་གཙོ་འགན་བཞེས་ཁོམ་མ་བྱུང་ཞིང༌། རབ་བྱུང་བཅུ་བཞི་པའི་མེ་བྱ་ལོ་སྟེ་སྤྱི་ལོ་༡༨༣༧ ལོའི་ཟླ་ ༩ ཚེས་ ༡ ཉིན་རྩེ་ཕོ་བྲང་ཆེན་པོ་པོ་ཏཱ་ལར་སྐུ་མྱ་ངན་ལས་འདས་པའི་ཚུལ་བསྟན་ཏོ།། "
    },
    {
        "question": "ྋརྒྱལ་དབང་སྐུ་ཕྲེང་བཅུ་གཅིག་པ་མཁས་གྲུབ་རྒྱ་མཚོ་མཆོག་གི་མཛད་པ་རྣམ་ཐར་དང༌། ཁོང་གི་མཛད་རྗེས་ཇི་ལྟར་ཡིན་ནམ།",
        "answer": "ྋརྒྱལ་དབང་སྐུ་ཕྲེང་བཅུ་གཅིག་པ་མཁས་གྲུབ་རྒྱ་མཚོ། བྱང་སེམས་རིགས་ལས་མགར་ཐང་ས་ཕྱོགས་འཁྲུངས། ། འདོད་ཁམས་བདག་མོ་བླ་མཚོར་མངོན་སུམ་གཟིགས། ། ལུང་དང་བསླབ་གསུམ་རྟོགས་པའི་དཔལ་ཡོན་ཕུལ། ། ངག་དབང་མཁས་གྲུབ་རྒྱ་མཚོར་གསོལ་བ་འདེབས། ། ཞེས་གསུངས་པ་ལྟར་ྋརྒྱལ་བ་མཁས་གྲུབ་རྒྱ་མཚོ་མཆོག་ནི། རབ་བྱུང་བཅུ་བཞི་པའི་ས་ཕོ་ཁྱི་ལོ་སྟེ་སྤྱི་ལོ་ ༡༨༣༨ ལོའི་ཟླ་ ༩ ཚེས་ ༡ ཉིན་ཁམས་མི་ཉག་མགར་ཐང་དགོན་པའི་ཉེ་འགྲམ་དུ་ཡབ་ཚེ་བརྟན་ནམ་ཚེ་དབང་དོན་གྲུབ་དང༌། ཡུམ་གཡུང་དྲུང་བུ་འཁྲིད་གཉིས་ཀྱི་སྲས་སུ་སྐུ་འཁྲུངས། ལྕགས་གླང་སྤྱི་ལོ་ ༡༨༤༡ ལོར་དབུས་སུ་གདན་དྲངས་ཏེ་པཎ་ཆེན་བསྟན་པའི་ཉི་མས་དབུ་སྐྲ་གཙུག་ཕུད་བཞེས་ཏེ། མཚན་ལ་མཁས་གྲུབ་རྒྱ་མཚོ་ཞེས་གསོལ་ཞིང༌། ཆུ་སྟག་ལོ་སྟེ་སྤྱི་ལོ་ ༡༨༤༢ ལོར་དགུང་ལོ་བཞི་པར་རྩེ་པོ་ཏཱ་ལའི་གསེར་ཁྲིར་མངའ་གསོལ་ཞུས། དགུང་ལོ་བཅུ་གཅིག་པར་པཎ་ཆེན་བསྟན་པའི་ཉི་མ་ལས་དགེ་ཚུལ་གྱི་སྡོམ་པ་བཞེས། དགུང་ལོ་བཅུ་བཞི་པར་སེར་འབྲས་དགའ་གསུམ་དུ་ཚོགས་ཆོས་འགྲིམས་ཏེ་འཆད་ཉན་གང་ལེགས་མཛད་པ་དང༌། དགེ་འདུན་མང་ཚོགས་རྣམས་ལ་བསྙེན་བཀུར་མང་འགྱེད་རྒྱ་ཆེན་ཞུས། དེ་ནས་མ་ཕམ་གཡུ་མཚོ་དང༌། རྒྱལ་རྩེའི་ཆོས་འཁོར། བསམ་ཡས་བཅས་ལ་གནས་གཟིགས་ཆིབས་བསྒྱུར་བསྐྱངས། དགུང་ལོ་བཅུ་བདུན་པར་བོད་ལྗོངས་ལྷ་མི་ཡོངས་ཀྱི་རེ་འདོད་ལྟར་ལུགས་གཉིས་ཆབ་སྲིད་ཀྱི་ཐུགས་འགན་ཐུགས་རྗེས་བཀའ་དྲིན་བསྐྱངས་ན་ཡང༌། ཟླ་དྲུག་ཙམ་ལས་མ་སོང་བའི་རབ་བྱུང་བཅུ་བཞི་པའི་ཤིང་ཡོས་སྤྱི་ལོ་ ༡༨༥༥ ལོར་གློ་བུར་དུ་རི་བོ་གྲུ་འཛིན་གཉིས་པའི་ཕོ་བྲང་ཆེན་པོ་པོ་ཏཱ་ལར་དགོངས་པ་གཞན་དོན་དུ་གཤེགས་པའི་ཚུལ་བསྟན་ཏོ།། "
    },
    {
        "question": "ྋརྒྱལ་བ་སྐུ་ཕྲེང་བཅུ་གཉིས་པ་འཕྲིན་ལས་རྒྱ་མཚོ་མཆོག་གི་མཛད་པ་རྣམ་ཐར་དང༌། ཁོང་གི་མཛད་རྗེས་སོགས་ཇི་ལྟར་ཡིན་ནམ།",
        "answer": "ྋརྒྱལ་དབང་སྐུ་ཕྲེང་བཅུ་གཉིས་པ་འཕྲིན་ལས་རྒྱ་མཚོ། གཙང་མའི་རིགས་ལས་དབུ་རུ་འོལ་དགའ་རུ། ། བལྟམས་ཚེ་རྡོར་དཀྱིལ་མཉམ་གཞག་ྋཞབས་རྗེས་སོགས། ། ཇི་སྙེད་ངོ་མཚར་མཁྱེན་རླབས་འགྲན་ཟླ་བྲལ། ། རྗེ་བཙུན་འཕྲིན་ལས་རྒྱ་མཚོར་གསོལ་བ་འདེབས། ། ཞེས་གསུངས་པ་ལྟར་ྋརྒྱལ་བ་འཕྲིན་ལས་རྒྱ་མཚོ་མཆོག་ནི། རབ་བྱུང་བཅུ་བཞི་པའི་མེ་འབྲུག་སྤྱི་ལོ་ ༡༨༣༦ ལོའི་ཟླ་བ་ ༡༢ ཚེས་ ༡ ཉིན་ལྷོ་ཁའི་ས་ཆ་འོལ་དགའ་རྫིང་ཕྱིའི་ཡུལ་གྱི་ཉེ་འདབས་སྦག་འབྲོག་ཉང་ཚང་དུ་ཡབ་ཕུན་ཚོགས་ཚེ་དབང་དང༌། ཡུམ་ཚེ་རིང་གཡུ་སྒྲོན་གཉིས་ཀྱི་སྲས་སུ་སྐུ་འཁྲུངས། སྐབས་དེར་ཏཱ་ལའི་བླ་མའི་འོས་སྤྲུལ་གསུམ་བྱུང་བ་རྣམས་གསེར་བུམ་དཀྲུགས་འདོན་གྱིས་འོལ་དགའ་ལ་འཁྲུངས་པ་དེ་ཉིད་ྋརྒྱལ་བ་སྐུ་ཕྲེང་བཅུ་གཅིག་པ་མཁས་གྲུབ་རྒྱ་མཚོའི་ཡང་སྲིད་འཁྲུལ་བྲལ་དུ་ངོས་འཛིན་མཛད་ཅིང༌། ས་རྟ་སྤྱི་ལོ་ ༡༨༥༨ ལོར་ལྷ་སར་གདན་དྲངས་ཤིང་སྲིད་སྐྱོང་རྭ་སྒྲེང་ངག་དབང་ཡེ་ཤེས་ཚུལ་ཁྲིམས་རྒྱལ་མཚན་གྱིས་རབ་བྱུང་གི་སྡོམ་པ་ཕུལ་ཏེ་མཚན་དུ་རྗེ་བཙུན་ངག་དབང་བློ་བཟང་བསྟན་འཛིན་འཕྲིན་ལས་རྒྱ་མཚོ་དཔལ་བཟང་པོ་ཞེས་གསོལ། དེ་ནས་ནོར་བུ་གླིང་ཁའི་སྐལ་བཟང་ཕོ་བྲང་དུ་གདན་དྲངས། ལྕགས་སྤྲེལ་སྤྱི་ལོ་ ༡༨༦༠ ལོའི་ཟླ་ ༧ ཚེས་ ༣ ཉིན་དགུང་ལོ་ལྔ་ལ་ཕེབས་སྐབས་རྩེ་པོ་ཏཱ་ལའི་གསེར་ཁྲིར་མངའ་གསོལ་ཞུས། དགུང་ལོ་དགུ་པར་དགའ་ལྡན་ཁྲི་ཟུར་བློ་བཟང་མཁྱེན་རབ་དབང་ཕྱུག་གིས་དགེ་ཚུལ་གྱི་སྡོམ་པ་ཕུལ། དེ་ནས་ཡོངས་འཛིན་མང་པོར་བསྟེན་ནས་མདོ་སྔགས་རིག་གནས་དང་བཅས་ལ་གསན་སྦྱོང་རིམ་པར་གནང་སྟེ་སྦྱངས་པ་དཔྱིས་ཕྱིན་པ་མཛད། ༵༵བོད་ཀྱི་རྒྱལ་རབས་དྭངས་ཤེལ་འཕྲུལ་གྱི་མེ་ལོང་ཀཀ ལས། རྭ་སྒྲེང་གི་ཁྲི་ལོ་བརྒྱད་བསྐྱངས་ཏེ་ཆུ་ཁྱི་སྤྱི་ལོ་ ༡༨༦༢ པར་འབྲས་སྤུངས་རིགས་གྲྭ་ཆེན་མོའི་གཏོང་སྒོ་ཆག་སྐོར་གྲྭ་མང་ནས་ངོ་རྒོལ་ཞུས་ཤིང༌། དགའ་འབྲས་དྲུང་ཆེ་ཚོགས་པ་སོགས་ཟང་ཟིང་གིས་རྭ་སྒྲེང་པས་སྲིད་ཐམ་བསྣམས་ཏེ་རྟབ་རྟོབ་པོར་བྱང་བརྒྱུད་ནས་རྒྱ་ནག་ཏུ་བྲོས་ཏེ་ཕེབས། ལོ་དེ་གའི་མཇུག་ཏུ་བཤད་སྒྲ་བ་དབང་ཕྱུག་རྒྱལ་པོ་སྡེ་སྲིད་ཀྱི་ཁྲིར་བཀོད། སྤྱི་མཁན་རྒྱལ་དབང་ཆོས་རྗེ་ཕྱིར་འཐེན་བྱས་ཏེ་ཚབ་ཏུ་དགའ་ཁྲིའི་ཕྱག་མཛོད་དཔལ་ལྡན་དོན་གྲུབ་བསྐོས། ཆུ་ཕག་སྤྱི་ལོ་ ༡༨༦༣ ལོར་མདོ་ཁམས་ཉག་རོང་མགོན་པོ་རྣམ་རྒྱལ་གྱི་མངའ་རིས་ཐམས་ཅད་དབང་དུ་བསྡུས་ཞེས་གསུངས་པ་ལྟར་ཡིན། ཆུ་མོ་བྱ་ལོ་སྟེ་སྤྱི་ལོ་ ༡༨༧༣ ལོར་དགུང་ལོ་བཅོ་བརྒྱད་པར་གངས་ལྗོངས་ཆོས་སྲིད་གཉིས་ཀའི་མཛད་འགན་ཐུགས་རྗེས་བསྐྱངས་པའི་དུས་ལ་བབས་པར་བརྟེན་ལོ་ངོ་གསུམ་གྱི་རིང་དུ་འཕྲིན་ལས་སྤེལ། སྐུ་ན་ཕྲ་སྟབས་ཕྱག་རོགས་སུ་བཀའ་ཟུར་བཤད་སྒྲ་སྲིད་སྐྱོང་དུ་བསྐོ་བཞག་མཛད། བཤད་སྒྲ་བ་ཁྲི་ལོ་གསུམ་པ་འདིར་སྐལ་བཟང་ཕོ་བྲང་དུ་སྐུ་གཤེགས་པས་བོད་སྤྱི་ཚོགས་འདུས་གྲོས་མོལ་བྱས་དོན་བཞིན་དགའ་ཁྲི་ཟུར་པ་སྡེ་དྲུག་ཧོ་ཐོག་ཐུ་ཡོངས་འཛིན་བློ་བཟང་མཁྱེན་རབ་དབང་ཕྱུག་སྲིད་སྐྱོང་དུ་བསྐོས། རབ་བྱུང་བཅོ་ལྔ་པའི་ལྕགས་ལུག་སྤྱི་ལོ་ ༡༨༧༡ ལོར་སྤྱི་མཁན་དཔལ་ལྡན་དོན་གྲུབ་ཀྱི་བྱ་སྤྱོད་སྣ་ཚོགས་ལ་བརྟེན་དགའ་ལྡན་ནང་ཟིང་བྱུང༌། སྡེ་དྲུག་པས་སྲིད་ཁྲི་ལོ་བཅུ་བསྐྱངས་ཏེ་ཆུ་བྱ་སྤྱི་ལོ་ ༡༨༧༣ ལོར་ནོར་གླིང་དུ་སྐུ་གཤེགས། ྋགོང་ས་མཆོག་དགུང་ལོ་བཅོ་བརྒྱད་དུ་ཕེབས་སྐབས་ལུགས་གཉིས་ཆབ་སྲིད་ཀྱི་ཐུགས་འགན་བཞེས་མོད། འོན་ཀྱང་སྐྱེ་འགྲོའི་བསོད་ནམས་ཀྱིས་མ་ཆུན་པར་རབ་བྱུང་བཅོ་ལྔ་པའི་ཤིང་ཕག་སྤྱི་ལོ་ ༡༨༧༥ ལོའི་ཟླ་ ༣ ཚེས་ ༢༠ ཉིན་དགུང་ལོ་ཉི་ཤུར་སོན་སྐབས་གློ་བུར་སྙུན་གཞི་བཞེས་པའི་ཚུལ་བསྟན་ཏེ་རི་བོ་གྲུ་འཛིན་གཉིས་པའི་ཕོ་བྲང་ཆེན་པོ་པོ་ཏཱ་ལར་གཟུགས་སྐུའི་བཀོད་པ་ཆོས་དབྱིངས་སུ་ཐིམ་ཚུལ་བསྟན་ཏོ།། དེ་ནས་ཟླ་ཤས་རིང་བོད་ཀྱི་ལས་དོན་བཀའ་ཤག་གིས་བསྐྱངས་ཤིང༌། མི་རིང་བར་ཚོགས་འདུ་རྒྱས་འཛོམས་ཀྱི་ཐོག་སྤྱི་མོས་བཞིན་རྟ་ཚག་རྗེ་དྲུང་ངག་དབང་དཔལ་ལྡན་ཆོས་ཀྱི་རྒྱལ་མཚན་ལོ་དེར་རྒྱལ་ཚབ་ཏུ་བསྐོས་སོ།། "
    },
    {
        "question": "ྋརྒྱལ་དབང་སྐུ་ཕྲེང་བཅུ་གསུམ་པ་ཐུབ་བསྟན་རྒྱ་མཚོ་མཆོག་གི་མཛད་པ་རྣམ་ཐར་དང༌། ཁོང་གི་མཛད་རྗེས་སོགས་ཇི་ལྟར་ཡིན་ནམ།",
        "answer": "ྋརྒྱལ་དབང་སྐུ་ཕྲེང་བཅུ་གསུམ་པ་ཐུབ་བསྟན་རྒྱ་མཚོ། བཟང་པོའི་གདུང་ལས་དྭགས་སྨད་གླང་མདུན་འཁྲུངས། ། མཁས་གྲལ་གསར་གཏོད་སོར་སྡོམ་ཡོངས་ཁྱབ་སྩལ། ། བོད་ལྗོངས་རང་དབང་གཙང་མའི་རྔ་ཆེན་བསྒྲགས། ། ཟླ་བྲལ་ཐུབ་བསྟན་རྒྱ་མཚོར་གསོལ་བ་འདེབས། ། ཞེས་གསུངས་པ་ལྟར་ྋརྒྱལ་དབང་སྐུ་ཕྲེང་བཅུ་གསུམ་པ་ཐུབ་བསྟན་རྒྱ་མཚོ་མཆོག་ནི། མེ་བྱི་སྤྱི་ལོ་ ༡༨༧༦ ལོའི་བོད་ཟླ་ ༥ ཚེས་ ༥ ཉིན་ལྷོ་ཁ་དྭགས་སྨད་སྣང་རྫོང་འོག་གླང་མདུན་དུ་ཡབ་ཀུན་དགའ་རིན་ཆེན་དང༌། ཡུམ་བློ་བཟང་སྒྲོལ་མ་གཉིས་ཀྱི་སྲས་སུ་སྐུ་འཁྲུངས། ཆུང་མཚན་ལ་བློ་བཟང་ཐབས་མཁས་རྒྱ་མཚོ་ཞེས་གསོལ། ལྷ་བླའི་ལུང་བརྟག་དང༌། ལྷ་མོའི་མཚོ་གཟིགས། ྋགོང་ས་མཆོག་གི་མཛད་སྤྱོད་བཅས་གང་ཐད་ནས་རྩེ་མཐུན་དང༌། ངོ་མཚར་གྱི་རྟགས་ཁྱད་དུ་འཕགས་པ་བྱུང་བས་གསེར་བུམ་དཀྲུག་འདོན་གྱི་བྱེད་ལམ་ལག་བསྟར་མི་དགོས་པར་སྐུ་གོང་མའི་ཡང་སྲིད་འཁྲུལ་བྲལ་ཡིན་པར་ངོས་འཛིན་ཞུས། ལྷ་སར་གདན་དྲངས་ཏེ་ས་སྟག་སྤྱི་ལོ་ ༡༨༧༨ ལོར་པཎ་ཆེན་བསྟན་པའི་དབང་ཕྱུག་མཆོག་གིས་དབུ་སྐྲ་གཙུག་ཕུད་བཞེས་ཏེ། མཚན་ལ་རྗེ་བཙུན་ངག་དབང་བློ་བཟང་ཐུབ་བསྟན་རྒྱ་མཚོ་འཇིགས་བྲལ་ཕྱོགས་ལས་རྣམ་པར་རྒྱལ་བའི་སྡེ་ཞེས་གསོལ། ཕྱི་ལོ་ ༡༨༧༩ ལོར་ཕོ་བྲང་པོ་ཏཱ་ལའི་གསེར་ཁྲིར་མངའ་གསོལ་ཞིང༌། ཤིང་ལུག་སྤྱི་ལོ་ ༡༨༧༩ ལོའི་བོད་ཟླ་ ༨ ཚེས་ ༨ ཉིན་ྋརྒྱལ་དབང་མཆོག་གིས་ལུགས་གཉིས་ཆབ་སྲིད་ཀྱི་ཐུགས་འགན་གཙང་བཞེས་གནང་སྟེ། གཞུང་འབངས་ཡོངས་ནས་བླང་དོར་བྱེད་སྒོ་སྦུག་དམ་རྩ་ཚིག་དོན་ཚན་ཁག་གསལ་བསྒྲགས་མཛད་ཅིང༌། ལོ་དེར་ཡོངས་འཛིན་ཕུར་ལྕོག་རིན་པོ་ཆེའི་དྲུང་ནས་དགེ་སློང་གི་སྡོམ་བཞེས། ཕྱི་ལོ་ ༡༨༩༨ ལོར་གདན་ས་གསུམ་ལ་གཞུང་ཆེན་བཀའ་པོད་ལྔའི་རྩོད་པའི་གྲྭ་སྐོར་དམ་བཅའ་གྲུབ་སྟེ། སྤྱི་ལོ་ ༡༨༩༩ ལོར་ལྷ་ལྡན་སྨོན་ལམ་ཆེན་མོར་ལྷ་རམས་པའི་དམ་བཅའ་མཛད། ཤིང་འབྲུག་སྤྱི་ལོ་ ༡༩༠༤ ལོར་དབྱིན་ཇིའི་བཙན་འཛུལ་དམག་ལྷ་སར་ལྷགས་རྐྱེན་རྒྱལ་ཚབ་ཏུ་དགའ་ལྡན་ཁྲི་ཟུར་བློ་བཟང་རྒྱལ་མཚན་བསྐོ་བཞག་མཛད་དེ་བོད་ཟླ་ ༦ ཚེས་ ༡༥ ཉིན་ྋརྒྱལ་དབང་མཆོག་སོག་ཡུལ་དུ་རེ་ཞིག་སྐུའི་ཉེན་ཡོལ་དུ་ཆིབས་ཞལ་བསྒྱུར། སོག་ཡུལ་དུ་བཞུགས་རིང་ཆོས་འཁོར་རྒྱ་ཆེར་བསྐོར་བར་མཛད་པ་དང༌། དགོན་སྡེ་ཕལ་ཆེར་ཉམས་གསོ་གནང༌། དེ་ནས་སྐུ་འབུམ་བྱམས་པ་གླིང་བརྒྱུད་པེ་ཅིང་དུ་གོང་མ་ཀོང་ཤུ་ཐེངས་མང་མཇལ་འཕྲད་གནང་ཞིང༌། རྒྱ་སོག་གི་ཡུལ་གྲུར་ལོ་འཁོར་བཞི་ལྷག་ཙམ་རིང་བོད་བསྟན་སྲིད་ཀྱི་སྐུ་ངལ་བརྒྱ་ཕྲག་ལྷུར་བཞེས་མཛད་ཅིང༌། རྒྱ་བོད་ཧོར་གསུམ་གྱི་སྐྱེ་འགྲོ་ཀུན་ལ་ཆོས་ཀྱི་བདུད་རྩིས་ཚིམ་པར་མཛད་དོ།། ས་སྤྲེལ་སྤྱི་ལོ་ ༡༩༠༨ ལོར་ྋརྒྱལ་དབང་མཆོག་འཁོར་བཅས་པེ་ཅིང་ནས་བོད་རྒྱལ་ཁབ་ཏུ་ཕེབས་ཀྱང༌། རྒྱ་ནག་ཏུ་བཞུགས་རིང་མན་ཇུ་ཨམ་བན་ཀྲང་ཡིན་ཐང་གིས་བོད་ཀྱི་སྲིད་དབང་འཕྲོག་རྒྱུའི་ཇུས་ངན་བརྩམས་པར་བོད་གཞུང་འབངས་ཡོངས་ཀྱིས་ཞི་དྲག་གི་ངོ་རྒོལ་འཐབ་རྩོད་ཤུགས་ཆེར་བྱས་ཏེ། རྒྱ་བོད་འབྲེལ་བ་ཇེ་སྡུག་ཏུ་སོང་སྐབས། ཟི་ཁྲོན་ནས་ལུའུ་ཅུན་རྒྱ་དམག་ཁྲི་ཕྲག་བརྒལ་བས་ཁམས་ཕྱོགས་སུ་བཙན་འཛུལ་གྱིས་ལྕགས་ཁྱི་སྤྱི་ལོ་ ༡༩༡༠ ལོར་ལྷ་སར་འབྱོར་ནས་མི་གསོད་ཁྲག་སྦྱོར་དང༌། འཕྲོག་བཅོམ་ཚོད་མེད་བྱས་ཏེ་ཟིང་ཆ་བསླངས་པར་བརྟེན། ྋརྒྱལ་དབང་མཆོག་དང༌། བཀའ་བློན་རྣམ་པ་བཅས་གྲོ་མོ་བརྒྱུད་རྒྱ་གར་དུ་ཉེན་གཡོལ་ལ་ཕེབས་དགོས་བྱུང༌། ལྕགས་ཕག་ཕྱི་ལོ་ ༡༩༡༢ ལོར་རྒྱ་ནག་ཏུ་སུན་ཡ་སན་གྱི་འགོ་འཕྲིད་འོག་རྒྱ་ནག་མི་མང་མན་ཇུའི་དབང་སྒྱུར་མཐར་སྤྲོད་གཏོང་བའི་གོ་སྐབས་དང་བསྟུན་ཏེ། བོད་མི་ཚོས་བོད་ནང་ཡོད་པའི་རྒྱ་མིའི་དཔུང་དམག་ལ་ཕར་རྒོལ་གྱིས་ཕྱིར་འབུད་བཏང་སྟེ། ྋརྒྱལ་དབང་རིན་པོ་ཆེ་སྟོན་འཁོར་ལྷ་སར་ཆིབས་བསྒྱུར་གནང་བ་བཅས་སོ།། "
    },
    {
        "question": "ས་སྟག་སིམ་ལའི་ཆིངས་ཡིག་སོགས་བཞག་ཚུལ་དང༌། ཡཱང་ཧ་སེ་བན་གྱི་དྲག་པོའི་དམག་འཁྲུག་སོགས་ཀྱི་སྐོར་ཇི་ལྟར་ཡིན་ནམ།",
        "answer": "ཆུ་གླང་སྤྱི་ལོ་ ༡༩༡༣ ལོར་བོད་དང་ཕྱི་སོག་དབར་སོག་པོའི་རྒྱལ་ས་ཨུར་གར་ ༼ད་ལྟའི་ཨོ་ལན་བྷྭ་ཐུར།༽ དུ་ཆིངས་ཡིག་བཞག་པ་དང༌། བོད་མི་སེར་སྐྱ་ཡོངས་ལ་སྤང་བླང་རྩ་ཚིག་དོན་ཚན་ལྔ་ཅན་དང་སྦྲགས་བོད་རང་བཙན་གཙང་མ་ཡིན་པའི་ཡོངས་ཁྱབ་གསལ་བསྒྲགས་མཛད་པ་མ་ཟད། བོད་དུ་དྲག་པོའི་སྒྲིག་འཛུགས་ལ་ལེགས་བཅོས་དང༌། ཤོག་དངུལ། གསེར་དངུལ་གྱི་ཊམ་ཁ། སྦྲག་ཐམ། སྦྲག་རྟགས་བཅས་དེང་རབས་རྒྱལ་ཁབ་ཅིག་ལ་དགོས་ངེས་ཀྱི་མ་ལག་མང་དག་གཅིག་གསར་གཏོད་མཛད། དབྱིན་ཇིས་རྒྱ་གར་ལ་དབང་སྒྱུར་བྱེད་བཞིན་པའི་སྐབས། བལ་ཡུལ་དང༌། འབྲུག འབྲས་ལྗོངས་སོགས་ཉེ་འཁོར་རྒྱལ་ཕྲན་ཁག་ཟ་སེམས་ཀྱིས་ཞི་དྲག་གི་ཐབས་ཤེས་རིམ་པར་བྱས་ཤིང༌། ལྷག་པར་དུ་སྤྱི་ལོ་ ༡༨༦༨ ལོའི་དབྱིན་འབྲུག་དབར་ཆིངས་ཡིག་གི་ནང་དོན་དང༌། སྤྱི་ལོ་ ༡༨༨༥ ལོར་དབྱིན་ཇི་དང་རྒྱ་ནག་མན་ཇུ་དབར་བཞག་པའི་ཆིངས་ཡིག་ནང༌། དབྱིན་ཇི་བ་རྒྱ་ནག་དང་རྒྱ་གར་དུ་ལྟ་སྐོར་འགྲོ་སྐབས། བོད་ནས་འགྲོ་བསྐྱོད་ཆོག་པའི་ཆོད་དོན་བཞག་པ་བཅས་ལ་བོད་གཞུང་གིས་ངོས་ལེན་མ་བྱས་ཤིང༌། ས་གནས་རྫོང་གཞིས་ཁག་ལ་ཕྱི་རྒྱལ་མི་གཅིག་ཀྱང་བོད་ནང་གཏོང་མི་ཆོག་པའི་བཀའ་ཁྱབ་གནང་ངོ༌།། ས་བྱི་སྤྱི་ལོ་ ༡༨༨༨ ལོར་འབྲས་ལྗོངས་དང་བོད་ཀྱི་ས་མཚམས་ལུང་ཐུར་ཁུལ་དུ་དབྱིན་ཇིས་ཚུར་རྒོལ་བྱས་པ་མ་ཟད། དེ་རྗེས་ལྕགས་སྟག་སྤྱི་ལོ་ ༡༨༩༠ ལོར་རྒྱ་གར་དང་མན་ཇུ་ཨམ་བན་དབར་ཀ་ལི་ཀ་ཏར་ཆིངས་ཡིག་དོན་ཚན་བརྒྱད་ཅན་ཞིག་དང༌། ཤིང་སྦྲུལ་སྤྱི་ལོ་ ༡༨༩༣ ལོར་རྡོར་གླིང་དུ་དབྱིན་ཇི་དང་རྒྱ་མིའི་སྐུ་ཚབ་དབར་ཚོང་དོན་སྒྲིག་འཛུགས་ཟེར་བའི་ཆིངས་ཡིག་དོན་ཚན་དགུ་ཅན་བཅས་རིམ་འཇོག་བྱས་པར་བོད་གཞུང་གིས་ངོས་ལེན་ནམ་ཡང་མ་བྱས་པ་སོགས་ལ་བརྟེན། ཤིང་འབྲུག་སྤྱི་ལོ་ ༡༩༠༤ ལོར། ཡཱང་ཧ་སེ་བན་གྱིས་གཙོས་པའི་དབྱིན་དམག་སྟོང་ཕྲག་མང་པོ་འཕྲུལ་མདའ་དང༌། མེ་སྒྱོགས་སོགས་ཀྱིས་བོད་དམག་རྣམས་ཕམ་ཉེས་ཆེན་པོ་བཏང་སྟེ་གཞིས་ཀ་རྩེ་དང༌། རྒྱལ་རྩེ་སོགས་བཙན་བཟུང་གིས། ལྷ་ས་དང་ཉེ་བའི་ལྕགས་ཟམ་གྲུ་ཁར་འབྱོར་འཕྲལ། སྐབས་དེའི་སྲིད་སྐྱོང་དགའ་ལྡན་ཁྲི་ཟུར་བློ་བཟང་རྒྱལ་མཚན་གྱིས་གཙོས་པའི་བོད་གཞུང་གི་སྐུ་ཚབ་ཀྱིས་རྒྱ་བལ་འབྲུག་གསུམ་གྱི་རྒྱལ་ཁབ་སོ་སོའི་སྐུ་ཚབ་དཔུང་པོ་བཙུགས་ཏེ༌། དབྱིན་ཇི་དང་གྲོས་མཐུན་དོན་ཚན་བཅུ་ཅན་ཞིག་བཞག་པའི་ནང༌། བོད་ནང་དབྱིན་ཇིའི་ཚོང་ར་འཛུགས་རྒྱུ་དང༌། བོད་འབྲས་ས་མཚམས་ཀྱི་རྩོད་རྙོག་སེལ་ཐབས། དབྱིན་གཞུང་ལ་དམག་གི་འགྲོ་གྲོན་གུན་གསབ་སློག་ཆ་སྟེར་རྒྱུ་སོགས་འཁོད་ཡོད། ཤིང་སྟག་སྤྱི་ལོ་ ༡༩༡༤ ལོར་ྋརྒྱལ་དབང་བཅུ་གསུམ་པ་ཆེན་པོ་མཆོག་གིས་བོད་རྒྱ་ཞི་བདེ་ཡུན་གནས་ཡོང་ཐབས་འཚེ་མེད་ཞི་བའི་ཐབས་ལམ་ཉག་གཅིག་དགོངས་ཏེ། རྒྱ་ནག་གཞུང་ལ་དབྱིན་ཇི་བར་བཞུགས་ཀྱིས་ཆིངས་དོན་འཇོག་པར་བཀའ་བློན་བཤད་སྒྲ་བ་དཔལ་འབྱོར་རྡོ་རྗེ་དང་ལས་རོགས། རྒྱ་གར་དབྱིན་གཞུང་གི་དབང་ཚད་ཆ་ཚང་ཡོད་པའི་སྐུ་ཚབ་ཕྱི་འབྲེལ་བློན་ཆེན་མེག་མ་ཧོན་དང་ལས་རོགས། རྒྱ་ནག་གཞུང་གི་དབང་ཚད་ཆ་ཚང་ཡོད་པའི་སྐུ་ཚབ་ཨེ་ཕེ་ཙན་དང་ལས་རོགས་བཅས། བོད་རྒྱ་དབྱིན་གསུམ་གྱི་སྐུ་ཚབ་རྣམས་སིམ་ལར་ལྷན་འཛོམས་ཀྱིས་ཆིངས་དོན་བཞག བགྲོ་གླེང་སྐབས་བོད་རྒྱ་གཉིས་བོད་ཀྱི་བདག་དབང་ཐད་རྩོད་གླེང་མང་དུ་བྱུང་མཐར། དབྱིན་གཞུང་སྐུ་ཚབ་མེག་མ་ཧོན་གྱིས་དགོངས་འཆར་ལྟར། བོད་ཀྱི་བདག་དབང༌། བོད་རྒྱའི་ས་མཚམས་རྩོད་རྙོག་སྟབས་བདེ་ཡོང་སླད་བོད་ཕྱི་མ་དང༌། ནང་མ་ཞེས་དུམ་བུ་གཉིས་བཟོ་རྒྱུ་དང༌། བོད་ཐོག་རྒྱ་མིར་མིང་ཙམ་གྱིས་བདག་དབང་ཡོད་ཅེས་ཆིངས་ཡིག་ཟིན་བྲིས་སུ་འཁོད་པར་བོད་རྒྱ་དབྱིན་གསུམ་སྐུ་ཚབ་སོ་སོར་མིང་རྟགས་བཀོད་ཡོད་ཀྱང༌། བོད་དབྱིན་གཉིས་དབར་ཆིངས་ཡིག་འཕར་མ་ཞིག་བཞག་སྟེ། ཆིངས་ཡིག་ཟིན་བྲིས་ནང་བཀོད་པའི་བོད་ཐོག་རྒྱ་ནག་གི་ཐོབ་ཐང་གང་ལའང་ཆ་འཛིན་མེད་ཅེས་གསལ་བར་འཁོད་ཡོད་པ་བཅས་སོ།། "
    },
    {
        "question": "རྒྱལ་བསྟན་དར་ཞིང་ཆབ་སྲིད་བརྟན་པ། ཡུལ་དང་ཡུལ་མིའི་གནས་སྟངས་ཡར་རྒྱས་གཏོང་ཕྱོགས་མཛད་རྗེས་གང་དག་བཞག་ཡོད་དམ།",
        "answer": "ཕྱི་ལོ་ ༡༨༩༠ ལོར་གཞུང་ཞབས་བསྐོ་བཞག་སྐབས་མིའི་འཇོན་ནུས་དང་སྤྱི་མོས་དྲང་ཚུགས་སོགས་ཀྱི་ཆ་རྐྱེན་གཙོ་བོར་བཟུང་དགོས་པ་ལས། སྔར་ལམ་ཕ་གཞིས་རྒྱུན་འཛིན་ཁོ་ནའི་ལམ་དུ་འགྲོ་མི་རུང་བའི་རྒྱས་དཔྱད་དང༌། གདན་ས་གསུམ་གྱིས་གཙོས་རིས་མེད་དགེ་འདུན་གྱི་སྡེ་རྣམས་ལ་ཁྲིམས་འདོམས་ཚུལ་བཞིན་དགོས་པའི་ལས་སྣེ་ཚོར་བཀའ་བསྒྱུར་དང་ཆོས་སྡེ་སོ་སོར་དཔྱད་ཁྲ་སྩལ། དེ་ནས་བོད་ཀྱི་ཤོག་དངུལ་ཊམ་ལྔ་བཅུ་དང༌། ཊམ་ཉེར་ལྔ་སོགས་དང༌། ཟངས་ཊམ་བཅུ་སྒོར་དཔར་འགྲེམས་གནང་བ་མ་ཟད། གསེར་ཊམ་ཡང་པར་འདེབས་མཛད། སྤྱི་ལོ་ ༡༩༡༣ ལོར་སྦྲག་ཟམ་དང༌། ཏར་ཁང་གསར་འཛུགས་གནང་བ་དང་ཆབས་ཅིག་སྦྲག་འཛིན་ཁ་གང་དང༌། སྐར་ལྔ། སྐར་ཕྱེད་བརྒྱད། ཞོ་གང༌། ཊམ་གཅིག ཊམ་གཉིས་སོགས་འདོན་འགྲེམས་དང༌། ཕག་རི་ནས་རྒྱལ་རྩེ་བརྒྱུད་ལྷ་ས་དང༌། དེ་ནས་ཀོང་པོ་རྒྱ་མདའ་བར་ཡིག་སྐྱེལ་ཏར་གཏོང་གི་ལམ་ཁ་ཚུགས། ལོ་དེར་རྩིས་དཔོན་ལུང་ཤར་རྡོ་རྗེ་ཚེ་རྒྱལ་གྱིས་སྣེ་འཁྲིད་པའི་ས་གཏེར་འཚོལ་ཞིབ་དང༌། གློག་ལས་སྦྲག་ཏར་སོགས་ཀྱི་ཤེས་བྱ་སྦྱོང་མི་བོད་ཕྲུག་བཞི་དབྱིན་ཡུལ་ལོན་ཀྲོན་དུ་སློབ་གཉེར་ལ་ཆེད་གཏོང་གནང༌། སྤྱི་ལོ་ ༡༩༡༣ ལོའི་ཟླ་ ༡ ཚེས་ ༨ ལ་ྋརྒྱལ་དབང་མཆོག་ནས་བོད་རྒྱ་ཁྱབ་ཡོངས་ལ་རྩ་ཚིག་དོན་ཚན་ལྔ་ཅན་ཞིག་ཁྱབ་བསྒྲགས་མཛད་དེ་བོད་རང་བཙན་ཡིན་པའི་གནས་བབས་གསལ་འདོན་དང༌། བོད་རྒྱལ་ཁབ་ཀྱི་རིས་མེད་དགོན་སྡེ་མཆིས་སོ་ཅོག་གི་མཆོད་རྒྱུན་མི་ཉམས་གོང་འཕེལ་དང༌། གཙུག་ལག་ཁང་ཉམས་གསོ་གཅེས་སྤྲས། དགེ་འདུན་རྣམས་འདུལ་ཁྲིམས་ནན་སྲུང་ཐོག་མདོ་སྔགས་གཞུང་ལུགས་ལ་སློབ་སྦྱོང་གཟབ་ནན་དགོས་པ༑ མཁན་པོ་བླ་སྤྲུལ་དང་དགེ་བཤེས་སོགས་ཀྱི་ཤེས་ཡོན་ཞིབ་བཤེར། བུ་ཚས་ཕ་མར་བཀུར་བསྟི། གཞུང་གི་སྣེ་མོ་ལས་འཛིན་ཡོངས་ནས་ཁྲལ་བསྡུ་དང༌། ཁྲིམས་གནོན་གྱི་བྱེད་སྒོ་ཅི་མཆིས་དྲང་པོས་གཞུང་བསྲང་དགོས་པ་ལས་ཆབ་འབངས་སྡུག་མནར་བརྡབ་གསིག་གིས་ཆགས་ཐབས་བྲལ་བ་དང༌། ལེ་ཐོགས་ཕྲན་བུར་བསྙད་དེ་ས་ཁང་གཞུང་ལེན་སོགས་ཀྱི་བྱ་ངན་དེ་རིགས་མིང་ཙམ་མེད་པ་བཟོ་རྒྱུ། གཡོག་རིགས་རྒན་རྒོན་ཐ་ཉེས་སུ་གཏོང་མི་ཆོག་པ༑ ལམ་འཁེལ་རྫོང་ཁག་གི་རྟ་ཁལ་མི་སོགས་ཀྱི་ཁྲལ་རིགས་ཆག་ཡང་གཏོང་བ༑ སྤྱི་ས་རི་ཀླུངས་བེད་སྤྱོད་མ་བྱས་པར་ལྷག་པ་ཇི་ཡོད་ལ། བོད་མི་ཁྱིམ་པ་ཉམས་མྱོང་དང་རྩོལ་བ་ཅན་སུས་ཀྱང་ས་ཞིང་འདུལ་བ་དང༌། སྦྱར་བ་དང༌། ལྕང་མ་སོགས་ཤིང་རིགས་འདེབས་འཛུགས་བྱས་ན། གཞུང་དང༌། སྒེར་པ༑ ཆོས་སྡེ་བཅས་སུས་ཀྱང་བཀག་འགོག་བྱས་མི་ཆོག་པ་སོགས་རྒྱལ་བསྟན་དར་ཞིང༌། ཆབ་སྲིད་བརྟན་པ། ཡུལ་དང་ཡུལ་མིའི་གནས་སྟངས་ཡར་རྒྱས་གཏོང་ཕྱོགས་སྐོར་བཀོད་ཁྱབ་ཞིབ་ནན་མཛད། སྤྱི་ལོ་ ༡༩༡༤ ལོར་བོད་དམག་བཅོས་སྒྲིག་དང་རྒྱ་བསྐྱེད་མཛད་དེ་བོད་དམག་ཚོར་ཉི་ཧོང་དང༌། ཨུ་རུ་སུ། དབྱིན་ཇི། རྒྱ་ལུགས་བཅས་ཀྱི་དམག་རྩལ་སྦྱོར་བརྡར་མཛད། སྤྱི་ལོ་ ༡༩༡༦ ལོར་གྲྭ་ས་ཁག་དང་གཞིས་དགོན་ཁག་ནས་གྲྭ་པ་ལོ་གཞོན་ཤེས་རིག་བཀྲ་བ་དྲག་འདེམས་གྲྭ་ཆག་བསྐྱོན་ཏེ་སྨན་རྩིས་ཁང་གསར་བཛུགས་གནང་ཞིང༌། ད་ལྟར་བོད་གཞིས་བྱེས་གཉིས་ཀའི་གྲགས་ཆེ་བའི་སྨན་རྩིས་ཁང་དང༌། སྨན་རྩིས་ཀྱི་བསྟན་པ་མི་ཉམས་དར་རྒྱས་སུ་ཡོད་པ་འདི་ཡང་ྋརྒྱལ་དབང་མཆོག་གི་བཀའ་དྲིན་ཁོ་ན་ལགས་སོ།། "
    },
    {
        "question": "ྋརྒྱལ་དབང་བཅུ་གསུམ་པས་ཡུལ་ལུང་ཡར་རྒྱས་དང་རིག་གཞུང་དར་སྤེལ། འབངས་ཀྱི་བདེ་རྩར་སྨན་ཐབས་གང་དག་གནང་ཡོད་དམ།",
        "answer": "སྤྱི་ལོ་ ༡༩༡༦ ནས་ ༡༩༡༩ ལོའི་བོད་ཟླ་ ༨ བར་ལོ་གསུམ་རིང་དཔལ་རྡོ་རྗེ་འཇིགས་བྱེད་ཀྱི་ལྗགས་བསྙེན་གྲུབ་པར་མཛད་པ་སོགས་རྒྱུན་དུ་སྔགས་གསར་རྙིང་གི་ཟབ་མོའི་གནད་རྣམས་ཉམས་བཞེས་སུ་བསྟར་གནང་མཛད་ཅིང༌། སྤྱི་ལོ་ ༡༩༢༢ ལོར་ནོར་གླིང་གཟིམ་ཆུང་སྤྱན་གསལ་ཕོ་བྲང་གསར་བཞེངས་གནང༌། སྤྱི་ལོ་ ༡༩༢༣ ལོར་ལྷ་ས་གྲོང་ཁྱེར་གྱི་བདེ་འཇགས་ཆེད་སྐོར་སྲུང་དམག་སྟེ། པུ་ལི་སིའི་དམག་སྒར་གསར་འཛུགས་དང༌། ཇ་ཆུང་རིང་དུ་ཇ་ཤིང་འདེབས་ལས་ཀྱི་ཚོད་ལྟ། རྒྱལ་རྩེར་དབྱིན་ཡིག་སློབ་གྲྭ་བཙུགས་པ་བཅས་མཛད་དོ།། སྤྱི་ལོ་ ༡༩༢༧ ལོར་རྒྱ་གར་ནས་རླངས་འཁོར་ནང་འདྲེན་དང་རྒྱ་ལམ་གསར་བཟོ་དང༌། དངུལ་པར། ཚོན་ཁྲ་ཅན་གྱི་བོད་ཀྱི་ཤོག་དངུལ་བཅས་ཚང་མ་གློག་ཤུགས་ལ་བརྟེན་ནས་སྒྲུབ་ལམ་གསར་གཏོད་མཛད་ཅིང༌། རྒྱ་ནག་ནན་ཅིན་དུ་བོད་ཀྱི་དོན་གཅོད་ཁང་བཙུགས། སྤྱི་ལོ ༡༩༡༤ ལོར་སིམ་ལར་དབྱིན་བོད་གཉིས་དབར་ཆིངས་ཡིག་འཇོག་གནང་མཛད། དེ་བཞིན་རྒྱ་ཁྱབ་རྫོང་གཞིས་སོ་སོར་སློབ་གྲྭ་གསར་འཛུགས་ཀྱིས་ལོ་གཞོན་ཤེས་རིག་བཀྲ་བ་རྣམས་ཡིག་རྩིས་སྦྱོང་དགོས་རྒྱུའི་བཀོད་རྒྱ་གནང་བ་དང༌། ཁྲིམས་འགལ་ཉེས་ཅན་ལྕི་བར་དབང་པོ་ཡན་ལག་འབྲེག་གཅོད་བྱེད་རྒྱུན་རྩ་འགོག་དགོས་པ། རི་རྒྱ་ཀླུངས་རྒྱ་བསྡམས་ནས་རང་བྱུང་གི་རྩི་ཤིང་དང་སྲོག་ཆགས་སྲུང་སྐྱོབ། ལྷ་བྲིས་དང༌། རྟེན་བཞེངས། གསེར་དངུལ། ཟངས་ལྕགས། འཇིམ་པ། རྡོ་ཤིང༌། ཚེམ་བཟོ་སོགས་དང༌། ཤིང་དང་བ་སོར་དཀྲུགས་རྐོས། སྣམ་རིགས་རུམ་དང་གྲུམ་རྩེ། ཕྱིང་པ་སོགས་བཀལ་འཐག་གི་ལག་རྩལ་བཟོ་ལས་དང༌། སོ་ནམ་དཀར་ཤེ་སོགས་ཐོན་ཁུངས་ལེགས་ཉེས་འགྲན་བསྡུར་དང༌། ཡར་ཐོན་རིགས་ལ་མིང་གནས་དང་ཐབ་རྟེན་སོགས་གང་ལ་གང་འོས་ཀྱི་གཟེངས་བསྟོད་བྱ་དགའ་གནང༌། སྦག་དང་སྟག་སེ་རྒྱན་བཙུགས་རྩེད་མོའི་རིགས་མི་ཆོག་པ་དང༌། ཉལ་ཐག་དང༌། ཤིག་རས། རྡོ་ཐ་སོགས་འཐེན་བཏུང་ཉོ་ཚོང་མི་ཆོག་པའི་རྒྱས་བཅད། རང་རང་དཔལ་འབྱོར་དང་མི་མཐུན་པའི་བུ་ལོན་གཡར་ནས་བུད་མེད་ལ་རྒྱན་ཆ་བཟོས་ཏེ་ཕན་ཚུན་དོན་མེད་འགྲན་པའི་རིགས་ལ་བཀའ་འགོག ལྷ་སའི་བར་སྐོར་ནང་སྟེང་ཤོད་དུ་ས་འགོ་ཆུ་ཡུར་བཟོ་སྐྲུན་སོགས་ཡུལ་ལུང་ཡར་རྒྱས་དང་སྤྱི་འབངས་ཀྱི་བདེ་རྩར་སྨན་པའི་ཐབས་ཤེས་ལུ་གུ་རྒྱུད་དུ་སྤེལ་བར་མཛད། ལྷ་ལྡན་གཙུག་ལག་ཁང་དང༌། རྒྱས་བཏབ་ར་མོ་ཆེ། རྩེ་ཕོ་བྲང༌། འབྲི་གུང་ཞྭ་ལྷ་ཁང༌། ཁྲ་འབྲུག་བཀྲ་ཤིས་བྱམས་སྙོམས་གཙུག་ལག་ཁང༌། སྤུ་ཧྲེང་ཇོ་ཁང། བྱང་སྐྲ་བདུན། རུ་ལག་གྲོམ་པ་རྒྱང༌། བལ་ཡུལ་གྱི་མཆོད་རྟེན་བྱ་རུང་ཁ་ཤོར་སོགས་གནས་ཁྱད་པར་ཅན་ཇི་སྙེད་ཅིག་ཞིག་གསོ་དང་གསར་སྐྲུན་གང་འོས་བསྐྱངས། བཀའ་འགྱུར་རིན་པོ་ཆེས་དབུས་རིས་མེད་དཔེ་རྒྱུན་དཀོན་པའི་གསུང་འབུམ་མང་པོའི་ཤིང་དཔར་གསར་སྐྲུན་ཐོག པར་ཤིང་རྙིང་པ་རྣམས་ལ་འབྲུ་བསང་ཉམས་གསོ། གྲུབ་མཐའ་རིས་མེད་ཀྱི་དགེ་འདུན་གྱི་སྡེ་མཆིས་སོ་ཅོག་གི་རང་ལུགས་སྒྲིག་ལམ་ཀུན་སྤྱོད་ལ་དག་ཐེར། ལྷ་རམས་དགེ་བཤེས་རྣམས་རྩོད་རྒྱུགས་བཞེས་ཏེ་ཨང་གནས་ཟིན་རིགས་མ་གཏོགས་རྒྱུད་པའི་བླ་མ་དབུ་མཛད། མཁན་པོ། ཤར་བྱང་གི་ཆོས་རྗེ། དགའ་ལྡན་ཁྲི་པ་སོགས་ལ་རང་བཞིན་གྱིས་ཕེབས་མི་ཆོག་པའི་རྒྱས་བཅད་སོགས་བསྟན་དོན་གྱི་མཛད་འཕྲིན་རླབས་ཆེན་བསྐྱངས། དགུང་ལོ་ང་བརྒྱད་བཞེས་པ་རབ་བྱུང་བཅུ་པའི་ཆུ་བྱ་སྤྱི་ལོ་ ༡༩༣༣ ལོའི་བོད་ཟླ་ ༡༠ པའི་གནམ་གང་ཉིན་དགོངས་པ་ཆོས་དབྱིངས་སུ་ཐིམ་ཚུལ་བསྟན་ཏོ།། "
    },
    {
        "question": "ྋརྒྱལ་དབང་སྐུ་ཕྲེང་བཅུ་བཞི་པ་བསྟན་འཛིན་རྒྱ་མཚོ་མཆོག་གི་མཛད་པ་རྣམ་ཐར་དང༌། ཁོང་གི་མཛད་རྗེས་སོགས་ཇི་ལྟར་ཡིན་ནམ།",
        "answer": "ྋརྒྱལ་དབང་སྐུ་ཕྲེང་བཅུ་བཞི་པ་བསྟན་འཛིན་རྒྱ་མཚོ། དབུས་འགྱུར་འཆང་གི་རིགས་ལས་མདོ་སྨད་ཅེས། ། འཇམ་མགོན་བླ་མ་མཚན་དཔེ་བཞད་པའི་འདབས། ། སྟག་འཚེར་ཁབ་ཏུ་དཔལ་ལྡན་ལྷ་མོ་ཡི། ། ལུང་བཞིན་ངོ་མཚར་བལྟམས་ལ་གསོལ་བ་འདེབས། ། ཞེས་གསུངས་པ་ལྟར་ྋརྒྱལ་དབང་བསྟན་འཛིན་རྒྱ་མཚོ་མཆོག་ནི། ཤིང་ཕག་སྤྱི་ལོ་ ༡༩༣༥ ཟླ་ ༦ ཚེས་ ༧ ཉིན་མདོ་སྨད་སྐུ་འབུམ་ཉེ་འཁོར་སྟག་འཚེར་ཞེས་པའི་ཡུལ་དུ་ཡབ་ཆོས་སྐྱོང་ཚེ་རིང་དང༌། ཡུམ་བསོད་ནམས་མཚོ་མོ་ ༼བདེ་སྐྱིད་ཚེ་རིང༌།༽ གཉིས་ཀྱི་སྲས་སུ་སྐུ་འཁྲུངས་ཤིང་ཐོག་མའི་མཚན་ལ་ལྷ་མོ་དོན་གྲུབ་ཅེས་གསོལ། ལྷ་མོའི་བླ་མཚོའི་གཟིགས་སྣང་དང༌། རྒྱལ་ཚབ་རྭ་སྒྲེང་རིན་པོ་ཆེས་གཙོས་པའི་བོད་ལྗོངས་ལྷ་བླར་ལུང་བརྟག་ཞུས་འབྲས་ཁག་དང༌། ྋགོང་ས་མཆོག་གི་མཛད་སྤྱོད་དང༌། སྐུའི་ཉེར་ཆས་དང་སྔོན་གྱི་སྐུ་འཁོར་ངོས་འཛིན་མཛད་པ་སོགས་ྋརྒྱལ་མཆོག་གོང་མའི་ཡང་སྲིད་འཁྲུལ་བྲལ་ངེས་བརྙེད་བྱུང་བ་ལྟར་ངོས་འཛིན་ཞུས་ཏེ་རྒྱལ་ས་ལྷ་སར་གདན་དྲངས། སྤྱི་ལོ་ ༡༩༣༩ ལོའི་བོད་ཟླ་ ༡༠ ཚེས་ ༡༣ ཉིན་ཇོ་བོ་ཤཱཀྱ་མུ་ནེའི་སྐུ་མདུན་དུ་རྒྱལ་ཚབ་རྭ་སྒྲེང་རིན་པོ་ཆེ་མཆོག་གིས་དབུ་སྐྲ་གཙུག་ཕུད་བཞེས་ཏེ། རྗེ་བཙུན་འཇམ་དཔལ་ངག་དབང་བློ་བཟང་ཡེ་ཤེས་བསྟན་འཛིན་རྒྱ་མཚོ་དཔལ་བཟང་པོ་ཞེས་མཚན་གསོལ་ཅིང༌། ལྕགས་འབྲུག་སྤྱི་ལོ་ ༡༩༤༠ བོད་ཟླ་ ༡ ཚེས་༡༤ ཉིན་ཕོ་བྲང་པོ་ཏཱ་ལའི་གསེར་ཁྲིར་མངའ་གསོལ་ཞུས། དགུང་ལོ་དྲུག་ནས་བཅུ་ཕྲག་རིག་གནས་སྤྱི་དང་ལྷག་པར་གཞུང་ཆེན་བཀའ་པོད་ལྔ་ལ་གསན་བསམ་སློབ་གཉེར་གནང་སྟེ་གདན་ས་སེ་འབྲས་དགའ་གསུམ་ལ་གྲྭ་བསྐོར་མཛད་པ་མ་ཟད། དགུང་ལོ་ ༢༥ ཐོག་ལྷ་ལྡན་སྨོན་ལམ་ཆེན་མོར་མཁས་པ་སྟོང་ཕྲག་འཛོམས་པའི་མདུན་སར་དགེ་བཤེས་ལྷ་རམས་པའི་དམ་བཅའ་འཇོག་གནང་མཛད། དེ་བཞིན་སྐུ་ན་གཞོན་དུས་ནས་འཛམ་གླིང་གི་གནས་ཚུལ་སྤྱི་དང༌། བྱེ་བྲག་ཚན་རིག་སོགས་ལ་ཐུགས་སྣང་ཆེན་པོ་མཛད། ལྕགས་སྟག་སྤྱི་ལོ་ ༡༩༥༠ ལོར་རྒྱ་ནག་གི་རྒྱལ་སྤྱིའི་ཐོག་བོད་རྒྱ་ཁོངས་ཡིན་པའི་གླེང་ཕྱོགས་བཟོ་བ་དང་ཆབས་ཅིག མདོ་ཁམས་ཀྱི་ཡུལ་ཁུལ་ཕལ་ཆེར་བཙན་བཟུང་བྱས་ཏེ། བོད་ལྗོངས་ཡོངས་རྫོགས་རྒྱའི་བཙན་བཟུང་བྱས་ཏེ། བོད་ལྗོངས་ཡོངས་རྫོགས་རྒྱའི་བཙན་དབང་འོག་འཚུད་ལ་ཉེ་བའི་གཉན་འཕྲང་ཅན་གྱི་དུས་སུ་གྱར་སྐབས་བོད་ཟླ་ ༡༡ ཚེས་ ༡༧ ཉིན་བོད་ལྗོངས་ལྷ་མི་ཡོངས་ཀྱིས་གསོལ་འདེབས་ནན་ཞུས་ལྟར་དགུང་གྲངས་ ༡༦ ལས་མ་སོན་ཀྱང་ལུགས་གཉིས་ཆབ་སྲིད་ཀྱི་འགན་དབང་ཆ་ཚང་བཞེས། ས་ཕག་སྤྱི་ལོ་ ༡༩༥༡ ལོའི་ཟླ་ ༥ ཚེས་ ༢༣ ཉིན་རྒྱ་ནག་གིས་འཇིགས་བསྐུལ་འོག་བཏོན་པའི་གྲོས་མཐུན་དོན་ཚན་བཅུ་བདུན་ཟེར་བར་བོད་ཀྱི་སྐུ་ཚབ་ཚོས་མཚན་རྟགས་མི་འགོད་ཐབས་མེད་བྱུང༌། བོད་ཀྱི་གང་ཅིའི་གནས་སྟངས་ཡར་རྒྱས་གཏོང་ཆེད་ལེགས་བཅོས་ལས་ཁུངས་ཆེད་འཛུགས་མཛད་པ་དང་འབྲེལ་རྒྱ་ནག་གཞུང་དང་གནས་ཚུལ་ཞི་འགྲིགས་ཡོང་རེས་སྐབས་བསྟུན་ཐབས་མཁས་ཀྱི་མཛད་པ་མང་དུ་བསྐྱངས། སྤྱི་ལོ་ ༡༩༥༤ ལོར་རྒྱ་ནག་པེ་ཅིང་དུ་ཆིབས་བསྒྱུར་བསྐྱངས་ཏེ་རྒྱ་ནག་དམར་ཕྱོགས་གཞུང་གི་འགོ་འཁྲིད་མའོ་ཙེ་ཏུང་དང༌། ཀྲུའོ་ཨན་ལེ་སོགས་མཇལ་འཕྲད་གནང་ཞིང༌། དེ་ནི་ྋ་གོང་ས་མཆོག་ཕྱི་རྒྱལ་དུ་ཆིབས་བསྒྱུར་བསྐྱངས་པ་ཐོག་མ་དེ་ཡིན། སྤྱི་ལོ་ ༡༩༥༩ ལོར་རྒྱ་གར་བྱང་ཆུབ་ཆེན་པོའི་ཆོས་ཚོགས་ནས་གདན་ཞུ་གནང་བ་ལྟར་སྟོན་པ་ཤཱཀྱ་ཐུབ་པ་མྱ་ངན་ལས་འདས་ནས་ལོ་ ༢༥༠༠ འཁོར་བའི་དུས་དྲན་དུ་རྒྱ་གར་ལ་ཆིབས་བསྒྱུར་བསྐྱངས་ཤིང་རྒྱ་ནག་གི་སྲིད་བློན་ཀྲུའོ་ཨན་ལེ་དང༌། རྒྱ་གར་གྱི་སྲིད་བློན་ནེ་རེའུ་ལྷན་དུ་བོད་ནང་རྒྱ་དམར་གྱི་བྱ་སྤྱོད་ངན་པ་རྣམས་མཚམས་འཇོག་ཡོང་བའི་བཀའ་མོལ་གནང༌། སྤྱི་ལོ་ ༡༩༥༩ ལོར་ཟླ་བ་ ༣ ཚེས་ ༡༠ ཉིན། རྒྱ་དམར་གྱིས་བོད་མིའི་འདོད་བློ་དང་མ་འཚམས་པའི་བཙན་འཛུལ་གྱི་བྱ་ངན་རིམ་པར་བྱས་པ་དང༌། ལྷག་པར་ཕྱི་ཚུལ་དུ་ྋགོང་ས་མཆོག་དམག་ཁུལ་ཁང་དུ་གཟིགས་མོར་གདན་འདྲེན་ཞུ་ཁུལ་བྱས་ཏེ། དོན་དངོས་སུ་སྐུ་ཕྱྭར་གནོད་འཚེ་བརྩམས་འཆར་ཡོད་པའི་གནས་ཚུལ་བོད་འབངས་ཚོས་གསལ་པོར་ཤེས་པས། བོད་རང་དབང་སྒེར་ལངས་ཀྱི་རྔམ་སྟོན་གཞི་རྒྱ་ཆེན་པོ་བྱས་པ་དང་དེར་རྒྱ་ནག་གཞུང་གིས་ཡ་ང་བྲལ་བའི་དྲག་གནོན་མི་ཆོས་ལས་འདས་པ་བྱས་པར་བརྟེན། བོད་ཀྱི་འཕྲལ་ཕུགས་བདེ་དོན་ལ་དགོངས་ནས་ཟླ་བ་ ༣ ཚེས་ ༡༧ དགུང་དྲོ་ལྷ་ས་ནས་རྒྱ་གར་དུ་བོད་གཞུང་དམངས་གང་ཙམ་དང་བཅས་པ་བཙན་བྱོལ་ལ་ཕེབས་ཤིང༌། བཙན་བྱོལ་བོད་གཞུང་གསར་འཛུགས་དང༌། གྲོས་མཐུན་དོན་ཚན་བཅུ་བདུན་ཟེར་བར་ངོས་ལེན་མེད་པའི་གསལ་བསྒྲགས་མཛད་པ་བཅས་སོ།། ྋརྒྱལ་མཆོག་ཡོངས་ཀྱི་མཛད་བཟང་ཁྱེད་གཅིག་པུས། ། བདག་གིར་བཞེས་ནས་ཐུབ་བསྟན་ཡིན་ནོ་ཅོག ། རིས་མེད་འཛིན་སྐྱོང་སྤེལ་ལ་མཐུ་ཐོབ་པ། ། འཇམ་དཔལ་ངག་གི་དབང་པོར་གསོལ་བ་འདེབས། །  མཁས་པའི་རྣམ་དཔྱོད་རྒྱན་དྲུག་མཆོག་གཉིས་ཟླ། ། བཙུན་པའི་བསླབ་གུས་དགྲ་བཅོམ་ཉེ་བར་འཁོར། ། བཟང་པོའི་འཕྲིན་ལས་བློ་བཟང་རྒྱལ་བ་དངོས། ། བློ་བཟང་ཡེ་ཤེས་ཞབས་ལ་གསོལ་བ་འདེབས། །  སྙིང་རྗེ་ཆེན་པོའི་སྟོབས་ཀྱིས་འཚེ་མེད་ལམ། ། རྒྱ་ཆེར་སྤེལ་ལས་ཞི་བདེའི་གཟེངས་རྟགས་ཕུལ། ། འཛམ་གླིང་ཀུན་གྱི་བཀུར་ཞིང་དུས་འཁོར་དངོས། ། བསྟན་འཛིན་རྒྱ་མཚོའི་ནོར་བུར་གསོལ་བ་འདེབས། ། "
    },
    {
        "question": "ྋགོང་ས་མཆོག་བཙན་བྱོལ་དུ་བཞུགས་སྐབས་རླབས་ཆེན་གྱི་མཛད་རྗེས་འཇོག་གནང་མཛད་པ་ལས་སྙིང་བསྡུས་ཇི་ལྟར་ཡིན་ནམ།",
        "answer": "ྋགོང་ས་མཆོག་བཙན་བྱོལ་དུ་ཕེབས་རྗེས་ཕྱི་ལོ་ ༡༩༦༠ ཟླ་ ༩ ཚེས་ ༢ ཉིན་ཆོལ་གསུམ་ཆོས་ལུགས་དང་བཅས་པའི་མི་འཐུས་ཡོད་པའི་སྐབས་དང་པོའི་བོད་མི་མང་སྤྱི་འཐུས་ལྷན་ཚོགས་གསར་འཛུགས་ཀྱིས་བོད་ལྗོངས་མང་གཙོའི་གཞུང་དབུ་བརྙེས་པ་དང༌། ཕྱི་ལོ་ ༡༩༦༡ ཟླ་ ༣ ཚེས་ ༡༠ ཉིན་མ་འོངས་བོད་ཀྱི་རྩ་ཁྲིམས་རིན་པོ་ཆེ་གསོལ་སྩལ་གནང་ཞིང་ཚེས་ ༡༠ ཉིན་བོད་ཀྱི་མང་གཙོའི་རྩ་ཁྲིམས་རིན་པོ་ཆེ་ཐོག་མར་འགྲེམས་སྤེལ་གནང་བ་དང༌། ཕྱི་ལོ་ ༡༩༩༢ ཟླ་ ༢ ཚེས་ ༡༡ ཉིན་ཆེས་མཐོའི་བོད་ཀྱི་ཁྲིམས་ཞིབ་ཁང་གསར་འཛུགས་མཛད་པ་སོགས་བོད་འདི་འཕྲལ་ཕུགས་གང་ཐད་ནས་མང་གཙོའི་ལམ་ལུགས་ཚད་ལྡན་ཞིག་ཏུ་བསྐྱོད་རྒྱུའི་དགོངས་བཞེས་གནང་སྟེ། ད་ཆ་འཛིན་སྐྱོང་བཀའ་ཤག་དང༌། ཁྲིམས་ལུགས་དབང་འཛིན། ཁྲིམས་བཟོ་སྤྱི་འཐུས་བཅས་མང་གཙོའི་ཀ་བ་གསུམ་ལྡན་གྱི་གཞུང་ཆ་ཚང་བ་ཞིག་ཆགས་ཡོད་པ་ནི་མགོན་པོ་གང་ཉིད་ཁོ་ནའི་བཀྲིན་ཡིན། གཞན་ཡང་མ་འོངས་བོད་ཀྱི་སོན་རྩ་རྣམས་ཕྱི་ནང་གི་ཤེས་ཡོན་གཉིས་ལྡན་ཞིག་ཏུ་གསོ་སྐྱོང་གནང་ཆེད། ཐོག་མར་སྤྱི་ལོ་ ༡༩༦༠ ལོའི་ཟླ་ ༣ ཚེས་ ༣ ཉིན་མ་སུ་རིར་བོད་ཕྲུག ༥༠ ཡོད་པའི་སློབ་གྲྭ་དབུ་འབྱེད་མཛད་པ་ནས་རིམ་བཞིན་རྒྱ་བལ་འབྲུག་གསུམ་ཁུལ་གྱི་བོད་ཕྲུག་བརྒྱ་ཆ་བརྒྱ་ལ་ཉེ་བར་གཞི་རིམ་དང༌། འབྲིང་རིམ། མཐོ་རིམ་བཅས་ཀྱི་ཤེས་ཡོན་སྤྲོད་ཐུབ་པའི་སློབ་གྲྭ་གྲངས་བརྒྱ་ལ་ཉེ་བ་གསར་འཛུགས་གནང་ཡོད་པ་དང༌། ས་དགེ་བཀའ་རྙིང་གཡུང་དྲུང་བོན་དང་བཅས་པའི་རིས་མེད་རྒྱལ་བསྟན་འཛིན་སྐྱོང་སྤེལ་གསུམ་གྱི་ལྟེ་གནས་ཆོས་སྡེ་དང༌། སྨན་རྩིས། ཟློས་གར། ལག་ཤེས་སྒྱུ་རྩལ་སོགས་ཆེད་སྦྱོང་བྱ་ཡུལ་རིག་གཞུང་བསྟི་གནས་ཁང་མང་པོ་ཆེད་འཛུགས་མཛད་པའི་བཀའ་དྲིན་སྟོང་གསུམ་རིན་ཆེན་བདུན་གྱི་བཀང་སྟེ་འབུལ་ཡང་ཆ་ཙམ་གཞལ་དཀའི་གནས་འདི་དག་ཡིན། དེ་བཞིན་བཙན་བྱོལ་བོད་མིའི་འཕྲལ་སེལ་འཚོ་གོས་ཀྱི་གཞི་རྟེན་བཟང་པོ་ཞིག་ཚུགས་ཆེད་ཕྱི་ལོ་ ༡༩༦༠ ལོའི་ཟླ་ ༡༢ པར་རྒྱ་གར་ལྷོ་ཕྱོགས་ལུགས་བསམ་གཞིས་གྲོང་དུ་མི་གྲངས་ ༦༦༠ ཐམ་པ་གཞིས་ཆགས་སུ་གཏོང་གནང་མཛད་པ་ནས་བཟུང་ད་ཆ་རྒྱ་བལ་འབྲུག་གསུམ་ཁུལ་དུ་བཟོ་གཞིས་ཁག ༦༠ སྐོར་བར་འཕེལ་རྒྱས་ཀྱིས་བཙན་བྱོལ་བོད་མིའི་སྤྱི་ཚོགས་ཀྱི་རྨང་གཞི་བརྟན་པོ་ཚུགས། ཕྱི་ལོ་ ༡༩༦༧ ལོ་ནས་ཕྱིའི་རྒྱལ་ཁབ་ཁག་ཏུ་ཆིབས་བསྒྱུར་གནང་སྒོ་ཚུགས་ཏེ་ཨ་རི་སོགས་ཕྱི་རྒྱལ་ཡུལ་གྲུ་མང་པོར་ཞབས་ཀྱི་བཅགས་ཏེ་ཆོས་སྲིད་ཀྱི་མཛད་འཕྲིན་བསམ་བརྗོད་ལས་འདས་པ་བསྐྱངས་ཤིང༌། རྒྱལ་ཁབ་མང་པོའི་སྲིད་བློན་དང༌། ཆོས་ལུགས་ཁག་གི་དབུ་འཁྲིད་སོགས་གནད་ཡོད་མི་སྣ་མང་པོ་དང་མཇལ་འཕྲད་གནང་ཡོད། བོད་ཀྱི་བདེན་མཐའ་གསལ་ཐབས་སུ་མཉམ་སྦྲེལ་རྒྱལ་ཚོགས་སུ་ཞུ་སྐུལ་གནང་འབྲས་ཕྱི་ལོ་ ༡༩༥༩། ༡༩༦༡། ༡༩༦༥ བཅས་སོ་སོར་རྒྱལ་ཚོགས་ནང་བོད་དོན་སྐོར་གྲོས་ཆོད་འཇོག་ཐུབ་པ་བྱུང་ཞིང༌། དེ་བཞིན་བོད་ཀྱི་གནད་དོན་འདི་ཉིད་རྒྱ་ནག་རང་དང་ཞི་མོལ་གྱིས་ཐག་གཅོད་གནང་རྒྱུའི་དགོངས་པ་བཞེས་ཏེ། ཕྱི་ལོ་ ༡༩༧༩ ལོ་ནས་བོད་ནང་སྐུ་ཚབ་ཚོགས་པ་སྔ་རྗེས་སུ་གཏོང་གནང་མཛད་པ་དང༌། ཕྱི་ལོ་ ༡༩༨༧ ལོའི་ཟླ་ ༩ ཚེས་ ༢༡ ཉིན་ཨ་རིའི་གྲོས་ཚོགས་ནང་ཞི་བའི་གྲོས་འཆར་དོན་ཚན་ལྔ་གསལ་བསྒྲགས་མཛད་ཅིང༌། ཕྱི་ལོ་ ༡༩༨༨ ཟླ་ ༦ ཚེས་ ༡༥ ཉིན་སི་ཊས་སི་སྦག་ཏུ་ཡོ་རབ་གྲོས་ཚོགས་ལ་ཞི་བདེའི་གྲོས་འཆར་དོན་ཚན་ཨང་ལྔ་པའི་ཐོག་གང་གི་དགོངས་གཞི་གཙོ་བོ་རྣམས་གསལ་བསྒྲགས་མཛད་པ་སོགས་བོད་རྒྱའི་དབར་ཕན་ཚུན་བསམ་ཤེས་དང༌། ཡིད་ཆེས་ཀྱི་སྒོ་ནས་གཉིས་ཕན་གྱི་གྲོས་མོལ་གནང་རྒྱུའི་སྒོ་མོ་འབྱེད་པར་མཛད། ལྷག་པར་ནང་པའི་ཆོས་དང་བདག་ཉིད་ཆེན་པོ་གྷན་དྷིའི་བཞེད་དགོངས་བཟང་པོ་གཞི་བཟུང༌། དུས་ནམ་ཡང་འཚེ་མེད་ཞི་བ་ཁོ་ན་ལ་བརྟེན་ཏེ་བོད་དོན་འཐབ་རྩོད་གནང་བཞེད་ཀྱི་རྨད་བྱུང་མཛད་བཟང་ལ་འཛམ་གླིང་གི་སྐྱེ་རྒུ་རྣམས་ཡིད་འཕྲོག་སྟེ་ཕྱི་ལོ་ ༡༩༨༩ ཟླ་ ༡༢ ཚེས་ ༡༠ ཉིན་ནོ་བེལ་ཞི་བདེའི་གཟེངས་རྟགས་འབུལ་བཞེས་མཛད་པས་མཚོན། འཛམ་གླིང་རྒྱལ་ཁབ་ཁག་གི་ནང་ནས་ཆེ་བསྟོད་དང༌། གུས་བཀུར་གྱི་གཟེངས་རྟགས་སྙན་གྲགས་ཅན་གྲངས་མེད་འབུལ་བཞེས་བཀྲིན་བསྐྱངས་པ་དང༌། དེ་བཞིན་འཛམ་གླིང་འདི་ཞི་བདེ་ལྡན་པ་ཞིག་ཏུ་བསྒྱུར་ཐབས་དང༌། འཛམ་གླིང་གི་ཆོས་ལུགས་རྣམས་ཕན་ཚུན་བརྩི་བཀུར་དང་མཉམ་གནས་ངང་མང་ཚོགས་ལ་ཕན་བདེ་སྒྲུབ་དགོས་པ། ཕྱི་དངོས་པོ་དང་ནང་སེམས་ཀྱི་ཡར་རྒྱས་གཉིས་མཉམ་སྦྲེལ་དགོས་པ་སོགས་ཀྱིས་མཚོན་འཛམ་གླིང་གི་མི་མང་སྤྱིའི་བདེ་རྩར་སྨན་པའི་ཟབ་གསལ་གསུང་གི་བདུད་རྩིའི་བཀའ་སློབ་དང༌། གསུང་ཆོས་བགྲང་ལས་འདས་པ་སྩལ་དང་སྩོལ་མུས་འདི་ལྟར་ལགས་ཤིང༌། དཔལ་དུས་ཀྱི་འཁོར་ལོའི་དབང་ཆེན་སྩལ་བ་ཁོ་ན་ད་བར་ ༣༠ གནང་སྟེ་དད་ལྡན་གྱི་སྐྱེ་འགྲོ་ཁྲི་འབུལ་མང་པོའི་རེ་འདོད་སྐོང་བར་མཛད་ཡོད། ལྗགས་རྩོམ་ལ་མཚོན་ནའང་བགྲང་གི་མི་ཆོད་པ་འགྲོ་བའི་རྨོངས་མུན་སེལ་བའི་ཉི་མ་ལྟ་བུར་མཛད་པས་ྋགོང་ས་མཆོག་ནི་བོད་འབངས་ཙམ་མིན་པར་འཛམ་གླིང་གི་སྐྱེ་རྒུ་ཡོངས་ཀྱི་ཁོག་པའི་སྙིང་དང༌། མགོན་མེད་རྣམས་ཀྱི་མགོན་དང༌། སྐྱབས་མེད་རྣམས་ཀྱི་སྐྱབས། དཔུང་གཉེན་མེད་པ་རྣམས་ཀྱི་དཔུང་གཉེན་དམ་པ་སྟེ། འཛམ་གླིང་ཞི་བདེའི་དེད་དཔོན། བོད་ཀྱི་བསྟན་སྲིད་རང་དབང་བཅས་པའི་སྲོག་ཤིང་ལགས་པ་ནི་མཛད་རྗེས་རྒྱ་མཚོའི་ནང་གི་ཆུ་ཐིགས་བཞིན་མདོར་བསྡུས་སུ་བཀོད་པ་འདི་ལྟར་ལགས་སོ།། གང་གི་གདུལ་བྱ་སྐལ་ལྡན་གངས་ཅན་པར། ། སྔོན་མེད་མང་གཙོའི་བདག་དབང་དགྱེས་བཞིན་སྩལ། ། བྱམས་བརྩེའི་ཐུགས་ཀྱིས་སྲིད་གསུམ་དབང་བསྒྱུར་མགོན། ། མཚུངས་པ་མེད་པའི་སྡེ་ལ་གསོལ་བ་འདེབས། །  མགོན་ཁྱོད་གསང་གསུམ་རྟག་བརྟན་རྡོ་རྗེའི་ཁྲིར། ། ཉམ་ཐག་སྙིགས་འགྲོའི་མགོན་དུ་འཚོ་བཞེས་ཏེ།། ཟབ་རྒྱས་ཆོས་འཁོར་རྒྱུན་མི་ཆད་པ་ཡིས། ། འགྲོ་ཀུན་གཏན་བདེའི་ས་ལ་དབུགས་འབྱུང་གསོལ། །"
    },
    {
        "question": "བོད་གཞུང་དགའ་ལྡན་ཕོ་བྲང་པའི་རྒྱལ་ཚབ་དང་སྲིད་སྐྱོང་རིམ་པ་ཇི་ལྟར་ཡིན་དང༌། དེ་དག་གི་མཛད་རྗེས་ཇི་ལྟར་ཡིན་ནམ།",
        "answer": "སྤྱི་ལོ་ ༡༦༤༢ ལོར་གུ་ཤྲི་ཧན་གྱིས་བོད་ཆོལ་ཁ་གསུམ་གྱི་སྲིད་དབང་དང་བཅས་པ་ྋགོང་ས་ལྔ་པ་ཆེན་པོར་ཕུལ་བ་ནས་བཟུང་དགའ་ལྡན་ཕོ་བྲང་པའི་ཆོས་སྲིད་ཟུང་འབྲེལ་གྱི་སྲིད་དབང་དབུ་བརྙེས། དེ་ཡང་དགའ་ལྡན་ཕོ་བྲང་ཞེས་པའི་མིང་གི་འབྱུང་སྟངས་ནི་སྔར་སྡེ་སྲིད་ཕག་གྲུ་འབྲས་སྤུངས་སུ་ཕེབས་སྐབས་ཀྱི་བཞུགས་ཡུལ་རྡོ་ཁང་སྔོན་པོ་ཞེས་པ་དེ་སྣེ་གདོང་གོང་མ་ངག་དབང་བཀྲིས་གྲགས་པ་རྒྱལ་མཚན་གྱིས་ྋརྒྱལ་དབང་དགེ་འདུན་རྒྱ་མཚོར་ཕུལ་ཞིང༌། ྋརྒྱལ་དབང་མཆཽག་གིས་སྐལ་བ་དང་ལྡན་པ་རྣམས་དགའ་ལྡན་ཆོས་ཀྱི་ཕོ་བྲང་དུ་འདྲེན་པའི་རྟེན་འབྲེལ་གྱི་སླད་དུ་དགའ་ལྡན་ཕོ་བྲང་ཞེས་འདོགས་པ་གནང༌། དེ་རྗེས་ྋརྒྱལ་དབང་ལྔ་པ་བར་གྱི་བཞུགས་གནས་ཡིན་པས་སྲིད་གཞུང་གི་མིང་ལའང་དགའ་ལྡན་ཕོ་བྲང་ཞེས་བཏགས་པ་དང༌། ཕྱག་མཛོད་བསོད་ནམས་ཆོས་འཕེལ་ལ་ལུང་བསྒྱུར་ཐམ་ཀ་བཅས་སྡེ་སྲིད་བསྐོ་བཞག་བསྩལ། སྡེ་སྲིད་ནས་ཕྱི་ལོ་ ༡༦༤༣ ལོར་ཁྲིམས་ཡིག་ཞལ་ལྕེ་བཅུ་གསུམ་གྱི་རྒྱབ་གནོན་རྩ་འཛིན་ཤེ་བམ་ཆེ་མོ་ཞེས་གཏན་འབེབས་ཁྱབ་བསྒྲགས་གནང་ཞིང༌། སྲིད་ལོ་བཅུ་བདུན་བསྐྱངས་ཏེ་སྐུ་གཤེགས། དེ་རྗེས་ྋརྒྱལ་དབང་ལྔ་པ་ཆེན་པོ་མཆོག་ནས་སྲིད་དབང་ལོ་གཉིས་བཞེས་རྗེས་གྲོང་སྨད་པ་འཕྲིན་ལས་རྒྱ་མཚོ་དང༌། མཆོད་དཔོན་བློ་བཟང་མཐུ་སྟོབས། རྣམ་གྲྭ་བློ་བཟང་སྦྱིན་པ་བཅས་སོ་སོར་སྡེ་སྲིད་བསྐོ་གཞག་བསྩལ་བས་ཁྲི་ལོ་སུམ་ཅུ་སོ་དྲུག་བསྐྱངས། ས་ལུག་སྤྱི་ལོ་ ༡༦༧༩ ལོར་གྲོང་སྨད་པ་སངས་རྒྱས་རྒྱ་མཚོ་སྡེ་སྲིད་བསྐོ་གཞག་བསྩལ་ཏེ་ལོ་ཉེར་དྲུག་རིང་སྲིད་བསྐྱངས། སྡེ་སྲིད་གོང་མ་གཞན་དང་མི་འདྲ་བར་སྡེ་སྲིད་འདིར་གཟེངས་བསྟོད་བླ་ལྷག་ཏུ་མཛད། ལྕགས་བྱ་ ༡༦༨༡ ལོར་ྋརྒྱལ་དབང་ལྔ་པ་ཆེན་པོས་དགའ་ལྡན་ཚེ་དབང་དཔུང་བཅས་མངགས་ཏེ། ལ་དྭགས་རྒྱལ་པོ་སེངྒེ་རྣམ་རྒྱལ་ལྟོས་བཅས་ཆམ་ལ་ཕབ་སྟེ་སྟོད་མངའ་རིས་སྐོར་གསུམ་དབང་དུ་བསྡུས། མངའ་རིས་དང་ལྷོ་མོན་སོགས་མཚམས་ཁག་ལ་སྲིད་འཛིན་སྒྲིག་གཞི་བཙུགས། དར་རྩེ་མདོ་སོགས་འབྲི་ཆུ་ཤར་བརྒྱུད་ཀྱི་ས་གནས་ཁག་ལ་ས་མི་ཞིབ་གཅོད་དང་སྒོ་ཁྲ་ཐེམ་གཞུང་གསར་དུ་བཀོད། དེ་རྗེས་རྫོང་གཞིས་ཁག་གི་ས་མིང་དང༌། ཐོན་ཁུངས། ཁྲལ་འབབ་བཅས་གཏན་འབེབས་ཀྱིས་འབབ་དེབ་སྦུག་དམ་འབྱར་མ་ཁག་ང་དྲུག་བཟོས། གཞན་ཡང་རིས་མེད་དགོན་སྡེ་ཁག་གི་ཆོས་ཁྲིམས་བཅའ་ཡིག་དང༌། ས་ཁང་མི་གསུམ་གྱི་བདག་ཐོབ་གཏན་ཚིག དགོན་ཁག་གི་གྲྭ་ཁྲལ་བསྡུ་ལམ། གཞུང་ནས་འབྲུ་ཕོགས་དང༌། རྒྱུན་ཇ་གཏོང་རྒྱུའི་ལམ་སྲོལ་གཏན་འབེབས་མཛད། སྡེ་སྲིད་སངས་རྒྱས་རྒྱ་མཚོས་ས་སྐྱའི་ལས་ཚན་བཅུ་གསུམ་ནས་མཆོད་དཔོན་སོགས་ཁག་གསུམ་ཕུད་གསར་དུ་ལས་ཚན་རྣམ་གྲངས་ཁ་སྣོན་མཛད་པའི་དང་པོ་སྲིད་སྐྱོང་གི་བྱེད་སྒོ་དང༌། དེ་ནས་བཀའ་བློན། དམག་དཔོན། ཞལ་ལྕེ་གཅོད་པ། བཟོ་རིགས་དོ་དམ། གཉེར་པའི་རིགས་ཆེ་ཕྲ། སྡོམ་གཅོད་པ། མི་དཔོན། ཕྱོགས་མཐའི་རྫོང་གཞིས། གྲྭ་ཚང་ཁག་གི་གཉེར་པ། ཚོང་དཔོན། རྡ་རོ་ཁའི་འགོ་པ། དཀོན་གཉེར། གསེར་ཡིག་པ༑ བཀར་རྒྱ་ཡོང་སྡུད་ལ་སོགས་པ་ཕྱི་ནང་ལས་ཚན་གྱི་སྤང་བླང་བྱེད་སྒོའི་རིམ་པ་དྭངས་ཤེལ་ཉེར་གཅིག་ཞེས་པ་དང༌། འབྲས་ལྗོངས་བསྟན་སྲུང་རྣམ་རྒྱལ་གྱིས་སྡེ་སྲིད་སངས་རྒྱས་རྒྱ་མཚོར་ཁྲིམས་ལུགས་སྐོར་དོགས་སེལ་ཞུས་པའི་དྲི་བ་དྲིས་ལན། ཁྲིམས་གཅོད་ལས་ཁུངས་ཁག་ནས་ཁྲིམས་ཡིག་ནང་གསལ་ཉེས་འབབ་འཇལ་སྤྲད་བདེ་ཆེད་སྟོང་སྲང་འབྲུར་བཀུག་ཞོ་འབེབས་ཀྱིས་འཇལ་དགོས་པའི་གཏན་འབེབས་བཅས་མཛད། ཆུ་ཁྱི་སྤྱི་ལོ་ ༡༦༨༢ ལོར་ྋརྒྱལ་དབང་ལྔ་པ་ཆེན་པོ་དགོངས་པ་རྫོགས་རྗེས་ལོ་བཅོ་ལྔ་གསང་རྒྱ་མཛད་རིང་གསེར་སྡོང་འཛམ་གླིང་རྒྱན་གཅིག་རྟེན་དང་བརྟེན་པ་ལེགས་གྲུབ་ཐོག རྩེ་ཕོ་བྲང་དམར་པོ་ལེ་ལག་དང་བཅས་པ་གསར་བསྐྲུན། ྋརྒྱལ་དབང་ལྔ་པའི་དགོངས་རྫོགས་ཚོགས་མཆོད་ཆེན་མོ་དང་རྗེས་འབྲེལ་མཆོད་སྤྲིན་སེར་སྦྲེང་གི་སྲོལ་བཙུགས། མེ་གླང་སྤྱི་ལོ་ ༡༦༩༧ ལོར་ྋརྒྱལ་བ་ཚངས་དབྱངས་རྒྱ་མཚོ་གསེར་ཁྲི་མངའ་གསོལ་སྐབས་སྡེ་སྲིད་སངས་རྒྱས་རྒྱ་མཚོ་དང༌། གུ་ཤྲཱིའི་སྲས་བརྒྱུད་ལྷ་བཟང་ཁང་འགལ་ཟླར་གྱུར་ཏེ་ལྷ་བཟང་ཁང་ནས་སྲིད་དབང་ལོ་ ༡༣ བཟུང༌། ྋརྒྱལ་བ་བསྐལ་བཟང་རྒྱ་མཚོ་སྐུ་འབུམ་ནས་གདན་དྲངས་ཏེ་གསེར་ཁྲི་མངའ་གསོལ་ཞུས། སྐབས་དེར་བོད་ལྗོངས་ཚོགས་འདུས་སྲིད་དབང་ལོ་གཅིག་བཟུང་རྗེས་དའི་ཆིང་སྦ་དུར་གྱིས་གཙོ་བོ་བྱས་པའི་ང་ལུམ་སྦྱར་གསུམ་དང༌། ཕོ་ལྷ་བ་བཅས་ནས་བཀའ་བློན་གྱི་འགན་འཁུར་སྲིད་དབང་བཟུང་རྗེས། མེ་ལུག་སྤྱི་ལོ་ ༡༧༢༧ ལོར་བཀའ་བློན་རྣམས་དབུས་གཙང་ཕྱོགས་འཐེན་ནང་འཁྲུགས་བྱུང་རྗེས་ཕོ་ལྷ་བས་སྲིད་ལོ་ ༢༠ རིང་བསྐྱངས་ཏེ་འདས། ཕོ་ལྷ་བའི་བུ་འགྱུར་མེད་རྣམ་རྒྱལ་ལ་ཕ་ཤུལ་བུ་འཛིན་གྱིས་སྲིད་ལོ་ ༤ བཟུང་རིང་བོད་བཞུགས་ཨམ་བན་དང་རྒྱ་དམག་ཕྱིར་ཕུད་སོགས་ཕྱི་ནང་ཟིང་འཁྲུག་གིས་རྐྱེན་དབང་ལས་འགྱུར་མེད་རྣམ་རྒྱལ་ཨམ་བན་གྱི་བཀྲོངས། ལྕགས་ལུག་སྤྱི་ལོ ༡༧༥༡ ལོར་ྋརྒྱལ་དབང་བསྐལ་བཟང་རྒྱ་མཚོ་མཆོག་ནས་ལུགས་གཉིས་ཀྱི་ཐུགས་འགན་ཡོངས་སུ་བཞེས། བཀའ་བློན་རྡོ་རིང་པཎྜི་ཏ་མགོན་པོ་དངོས་གྲུབ་དང༌། མདོ་མཁར་ཞབས་དྲུང་ཚེ་རིང་དབང་རྒྱལ། ཐོན་པ་སྲིད་གཅོད་ཚེ་བརྟན། སེར་མོ་བ་རྩེ་མགྲོན་ཉི་མ་རྒྱལ་མཚན་བཅས་བསྐོ་བཞག་ཐོག་བཀའ་ཤག་ཚུགས་ཡུལ་གཏན་འཁེལ་དང༌། ྋརྒྱལ་དབང་མཆོག་ནས་ཐུགས་སྨོན་དང་བཅས་ལུང་བསྒྱུར་ཐམ་ག་བདེ་སྐྱིད་མ༑ སེལ་ཐམ། རྟགས་ཐམ་བཅས་བསྩལ་ཐོག ཕྱི་ནང་བསྟན་སྲིད་ཡོངས་ལ་དབང་བསྒྱུར་ཆོག་པའི་ལུང་ལག་གི་གཟེངས་བསྟོད་མཛད། སྤྱི་ལོ་ ༡༧༥༧ བར་ྋརྒྱལ་དབང་མཆོག་ནས་ལོ་བརྒྱད་རིང་ལུགས་གཉིས་ཀྱི་ཐུགས་འགན་བཞེས་ཏེ་སྐུ་གཤེགས། འདི་ནས་བཟུང་ྋརྒྱལ་དབང་ལྔ་པ་དང་བདུན་པ་གཉིས་ཀྱི་མཛད་ལམ་ལྟར་སྐུ་ཕྲེང་ན་རིམ་དང༌། སྲིད་སྐྱོང་རིམ་པས་ལུགས་གཉིས་ཆབ་སྲིད་བསྐྱང་སྲོལ་ལྟར། དེ་རྗེས་སྲིད་སྐྱོང་གི་ཐོག་མ་དེ་མོ་འཇམ་དཔལ་བདེ་ལེགས་རྒྱ་མཚོས་ལོ་ཉི་ཤུ་རྩ་གཅིག ཚེ་གླིང་ངག་དབང་ཚུལ་ཁྲིམས་ཀྱིས་ལོ་བཅུ། རྒྱལ་བ་འཇམ་དཔལ་རྒྱ་མཚོས་ལོ་བཅོ་བརྒྱད། ཀུན་གླིང་རྟ་ཚག་བསྟན་པའི་མགོན་པོས་ལོ་བདུན། དེ་མོ་འཇིགས་མེད་རྒྱ་མཚོས་ལོ་དགུ། ཚེ་སྨོན་གླིང་འཇམ་དཔལ་ཚུལ་ཁྲིམས་ཀྱིས་ལོ་ཉེར་དྲུག པཎ་ཆེན་བསྟན་པའི་ཉི་མས་ཟླ་བ་དགུ། རྭ་སྒྲེང་ངག་དབང་ཡེ་ཤེས་ཚུལ་ཁྲིམས་ཀྱིས་ལོ་གཅིག ྋརྒྱལ་དབང་བཅུ་གཅིག་པས་ཟླ་ཤས་རིང་ཐུགས་འགན་བཞེས་ཏེ་སྐུ་གཤེགས་རྗེས་སླར་ཡང་རྭ་སྒྲེང་ངག་དབང་ཡེ་ཤེས་ཚུལ་ཁྲིམས་ཀྱིས་ལོ་བདུན། སྡེ་སྲིད་བཤད་སྒྲ་དབང་ཕྱུག་རྒྱལ་པོས་ལོ་གསུམ། རྟག་ཚག་ངག་དབང་དཔལ་ལྡན་གྱིས་ལོ་བཅུ་གཉིས། དེ་མོ་འཕྲིན་ལས་རབ་རྒྱས་ཀྱིས་ལོ་དགུ། དེ་ནས་ྋརྒྱལ་བ་བཅུ་གསུམ་པ་ཆེན་པོས་ལུགས་གཉིས་ཀྱི་ཐུགས་འགན་བཞེས་ཏེ་ལོ་བཅུ་སོང་མཚམས་དབྱིན་ཇི་བཙན་འཛུལ་བའི་དམག་དཔུང་ལྷགས་འབྱོར་ལ་བརྟེན་རྒྱ་སོག་གི་ཡུལ་དུ་ཉེན་ཡོལ་དུ་ཆིབས་བསྒྱུར་གནང་རིང་ལ་མོ་ཤར་བློ་བཟང་རྒྱལ་མཚན་གྱིས་ལོ་གསུམ། ལ་ཤར་དང༌། སྲིད་བློན་བཤད་ཆང་ཞོལ་གསུམ་མཉམ་སྦྲེལ་གྱིས་ལོ་གསུམ། ས་བྱ་སྤྱི་ལོ་ ༡༩༠༩ ལོར་ྋརྒྱལ་དབང་བཅུ་གསུམ་པ་བོད་དུ་ཞབས་སོར་འཁོར་ཅིང༌། ལྕགས་ཁྱི་ ༡༩༡༠ ལོར་རྒྱ་དམག་བོད་འབྱོར་གྱིས་རྐྱེན་པས་ྋརྒྱལ་དབང་མཆོག་རྒྱ་གར་དུ་ཉེན་ཡོལ་ཆིབས་བསྒྱུར་གནང་རིང་དགའ་ལྡན་ཁྲི་པ་ཚེ་སྨོན་གླིང་བློ་བཟང་བསྟན་པའི་རྒྱལ་མཚན་ནས་ལོ་གཉིས། ཆུ་བྱི་ ༡༩༡༢ ལོར་ྋརྒྱལ་དབང་མཆོག་བོད་དུ་ཞབས་སོར་འཁོད་རྗེས་སླར་ཡང་ལོ་ཉེར་གཉིས་རིང་མཛད་འགན་བཞེས། རྭ་སྒྲེང་འཇམ་དཔལ་ཡེ་ཤེས་དང༌། སྲིད་བློན་གླང་མདུན་མཉམ་སྦྲེལ་གྱིས་ལོ་དྲུག རྭ་སྒྲེང་སྐུ་རྐྱང་གིས་ལོ་གཉིས། སྟག་བྲག་ངག་དབང་གསུང་རབ་ཀྱིས་ལོ་བཅུ། དེ་རྗེས་ྋརྒྱལ་དབང་སྐུ་ཕྲེང་བཅུ་བཞི་པ་ཆེན་པོ་མཆོག་ནས་གཞིས་སུ་ལུགས་གཉིས་ཐུགས་འགན་ལོ་བཅུ་བསྐྱངས་ཤིང༌། དེའི་སྲིད་ཚབ་བློ་བཟང་བཀྲ་ཤིས་དང༌། བདེ་མཁར་བ་ཚེ་དབང་རབ་བརྟན་གཉིས་བསྐོ་བཞག་མཛད། ཕྱི་ལོ་ ༡༩༥༩ ལོར་བོད་ས་ཡོངས་རྫོགས་རྒྱ་དམར་གྱིས་བཙན་བཟུང་བྱས་རྗེས་བོད་བཙན་བྱོལ་བོད་གཞུང་དབུ་བརྙེས་ཤིང༌། ལུགས་གཉིས་ཀྱི་ཐུགས་འགན་བདག་གིར་མཛད་བཞིན་པ་བཅས་སོ།།   །།  ཕུན་ཚོགས་དགའ་བ་བརྒྱ་ཕྲག་དཔལ་གྱིས་ཕྱུག ། ཕུན་ཚོགས་སྡེ་བཞིའི་དཔལ་ལྡ༷ན་ཕོ་བྲང་ཆེའི། ། ཕུན་ཚོགས་ཆབ་སྲིད་དབྱར་མཚོའི་རྗེས་འགྲོ་ཞིང༌། ། ཕུན་ཚོགས་ཕྱོགས་ལས་རྣམ་པར་རྒྱལ་གྱུར་ཅིག །      "
    },
    {
        "question": "སྤུར་རྒྱལ་བོད་ཀྱི་རྒྱལ་རབས་སོ་གསུམ་པ་ཆོས་རྒྱལ་སྲོང་བཙན་སྒམ་པོའི་ལོ་རྒྱུས་དང༌། མཛད་རྗེས་རགས་བསྡུས་ཇི་ལྟར་ཡིན་ནམ།",
        "answer": "བོད་རྒྱལ་སྲོང་བཙན་སྒམ་པོ་ནི་མེ་གླང་སྤྱི་ལོ་ ༦༡༧ ལོར་དབུ་རུ་མལ་གྲོ་རྒྱ་མ་ཕོ་བྲང་བྱམས་པ་མི་འགྱུར་གླིང་དུ་ཡབ་གནམ་རི་སྲོང་བཙན་དང༌། ཡུམ་འབྲི་བཟའ་ཐོད་དཀར་མ་གཉིས་ཀྱི་སྲས་སུ་སྐུ་འཁྲུངས། ས་གླང་ལོ་སྟེ་ཕྱི་ལོ་ ༦༢༩ ལོར་དགུང་ལོ་ ༡༣ བཞེས་སྐབས་ཡབ་རྒྱལ་པོ་དགོངས་པ་རྫོགས་རྗེས་སྲོང་བཙན་སྒམ་པོ་རྒྱལ་སྲིད་ཀྱི་ཁྲི་ལ་མངའ་གསོལ་ཞིང༌། སྲོང་བཙན་སྒམ་པོ་མགར་སྟོང་བཙན་ཡུལ་བཟུངས་སོགས་ཕྱི་ནང་བར་གསུམ་གྱི་བློན་པོ་རྣམས་བསྐོ་བཞག་མཛད་དེ་མཛངས་བློན་རྣམས་རང་གི་གྲོགས་སུ་བཀུག་ནས་ཐབས་བྱུས་བཏོན་ཏེ་ཡབ་ལ་དུག་འདྲེན་མཁན་རྣམས་ཚར་བཅད་ཅིང༌། ཕྱི་ནང་གི་དུས་ཟིང་ལྷིང་འཇགས་སུ་བཏང༌། མྱང་པོ་རྗེ་ཞང་སྣམ་མངགས་ཏེ་སུམ་པའི་ཡུལ་ལ་དམག་འདྲེན་མི་དགོས་པར་འབངས་སུ་བཀུག་པ་ཡིན། དེ་རྗེས་བཙན་པོ་རང་ཉིད་ཀྱི་དམག་དཔུང་བྱང་རྒྱུད་དུ་དྲངས་ནས་རྒྱ་དང་འ་ཞ་ལ་དཔུང་འཇུག་གིས་དཔྱ་ཁྲལ་འཇལ་དུ་བཅུག་པས་ཁྱིམ་མཚེས་ཀྱི་རྒྱལ་ཁབ་གཞན་གྱིས་ཀྱང་བོད་ཀྱི་ཟིལ་མ་བཟོད་པར་གོང་དུ་བཀུར། རིང་མིན་ཞང་ཞུང་དང་གཉེན་མཛད་པའི་ཐབས་ལ་བརྟེན་ནས་ཞང་ཞུང་ཡོངས་རྫོགས་ཀྱང་དབང་དུ་བསྡུས། གཞན་ཡང་འབར་མ་སྟོད་ཕྱོགས་རྣམས་དང༌། བལ་ཡུལ་ཡང་བོད་ཀྱི་མངའ་འོག་ཏུ་བཅུག དེ་རྗེས་ཆོས་རྒྱལ་སྲོང་བཙན་གྱིས་རང་གི་བློན་པོ་རྒྱ་ནག་ཏུ་མངགས་ནས་རི་བོ་རྩེ་ལྔར་བོད་ཀྱི་ལྷ་ཁང་ཞིག་བཞེངས་རྒྱུ་ཡིན་ཚུལ་གསུངས་པས་རྒྱ་རྒྱལ་ནས་ཀྱང་ཁས་ལེན་ཏེ་ལྷ་ཁང་ཞིག་བཞེངས་པ་ད་ལྟ་ཡང་མཇལ་རྒྱུ་ཡོད་པ་སོགས་ས་ཁུལ་མཐའ་དག་ཞོད་འཇགས་སུ་བཏང་ཞིང་མངའ་ཐང་སྟོབས་འབྱོར་ལྡན་པའི་བོད་གཅིག་གྱུར་གྱི་རྒྱལ་ཁབ་དངོས་སུ་བཙུགས་ནས་བཙན་པོའི་རྒྱལ་རབས་ཐོག་མར་དབུ་བརྙེས། ཡི་གེ་ཡོད་མེད་ཀྱིས་མི་རིགས་ཀྱི་ཆབ་སྲིད་དང༌། དཔལ་འབྱོར། རིག་གནས་སོགས་འཕེལ་རྒྱས་འཕེལ་གྲིབ་ཇི་གྱུར་གྱི་གནས་ལ་གཟིགས་ཏེ་ཐོན་མི་རྒྱ་གར་དུ་སློབ་གཉེར་དུ་གཏོང་གནང་གིས་མེ་རྟ་སྤྱི་ལོ་ ༦༤༦ ལོར་བོད་ཀྱི་སྤྱི་མཐུན་གྱི་ཡི་གེ་གསར་གཏོད་དང་སྔར་ཡོད་རིག་གཞུང་རྒྱུད་འཛིན་དང་འཕེལ་རྒྱས་སུ་བཏང༌། རུས་རྒྱུད་ཚོ་པ་ཁག་གཅིག་གྱུར་བྱས་ཏེ་མི་རིགས་ཀྱི་རྣམ་པ་ལྡན་པའི་ཁྲིམས་ལུགས་ཐོག་མར་བཙུགས། ནང་པ་སངས་རྒྱས་ཆོས་ལུགས་བོད་དུ་སྤེལ་ནས་གཙུག་ལག་ཁང་བཞེངས་པ་སོགས་ཆོས་ཀྱི་སྲོལ་བཟང་བཏོད་པས་ཆོས་རྒྱལ་གྱི་ཐོག་མར་གྱུར། དམག་དོན་དང་སྲིད་འཛིན་ཟུང་འབྲེལ་གྱི་གཅིག་གྱུར་ལམ་ལུགས་ཆ་ཚང་ཞིང་གོ་རྀམ་ལྡན་པ་བཙུགས། བོད་ཀྱི་ཆབ་སྲིད་མཐའ་བཞིར་བཀྱེད་ནས་དཔལ་འབྱོར་རིག་གནས་སྤེལ་རེས་མཛད་ཅིང༌། རྒྱལ་བལ་སོགས་ཁྱིམ་མཚེས་རྒྱལ་ཁབ་ལ་འབྲེལ་བ་བཙུགས་ཏེ་གཞན་གྱི་རིག་གནས་སློབ་སྦྱོང་དང་ནང་འདྲེན་བྱས་ཤིང༌། བོད་གཅིག་གྱུར་དང་བདེ་བར་སྐྱོང་སླད་ཆུ་སྦྲུལ་ལོ་སྟེ་ཕྱི་ལོ་ ༦༣༣ ལོར་རྒྱལ་ས་ཡར་ལུང་ནས་ལྷ་སར་སྤོས་ཤིང་ཕོ་བྲང་བཏབ་སྟེ་རྒྱལ་བློན་དཔུང་བཅས་དེར་བཞུགས་ནས་བོད་ཡོངས་ལ་མངའ་དབང་བསྒྱུར་བའི་མདུན་ས་ཆེན་པོར་གྱུར། རིམ་བཞིན་བཙན་པོས་ཆབ་འབངས་རྣམས་ཞིབ་གཤེར་བདེ་འཇགས་སུ་བཀོད་པ་དང༌། རུས་ཚོ་ཀུན་ལ་ཉེ་རིང་མེད་པར་བསྐྱངས་ནས་བཟང་པོ་ལ་བྱ་དགའ་སྟེར་ཞིང༌། ངན་པ་ལ་ཆད་པ་གཅོད་པ། མཐོ་བ་རྣམས་ཁྲིམས་ཀྱིས་གནོན་ཅིང༌། དམའ་བ་རྣམས་ཐབས་ཀྱིས་སྐྱོང་བ་སོགས་བྱེད་ཐབས་ཞི་དྲག་གང་འཚམ་ཡང་དག་ལག་ལེན་མཛད་པ་སོགས་མཛད་རྗེས་རྨད་དུ་བྱུང༌། བཙན་པོ་འཕན་ཡུལ་ཟལ་མོ་སྒང་འོད་ཟེར་དམ་པའི་ཕོ་བྲང་དུ་བཞུགས་སྐབས་དང་ཐོག་མགུར་ཆམ་ཕོག་པ་ལས་སྙུན་ལོག་ཐེབས་མཐར་ཚད་པར་གྱུར་བས་རྒྱལ་སྲིད་ལོ་སོ་བཞི་བསྐྱངས་མཐར་བོད་ལྕགས་ཁྱི་ལོ་སྟེ་སྤྱི་ལོ་ ༦༥༠ ལོར་སྐུ་གཤེགས། ༼དགུང་ལོ་ ༨༢ བཞུགས་པར་གྲགས་པས་དེས་ན་གཤེགས་ལོ་ ༦༩༩ ལོ་ཡིན་དགོས་སམ་སྙམ།༽ དེ་ནས་བློན་ཆེན་མགར་སྟོང་བཙན་ཡུལ་བཟུངས་སོགས་ཀྱིས་ཐུགས་འགན་བཞེས་ཏེ་བཙན་པོའི་སྐུ་པུར་ལ་ཙན་དན་གྱི་ལྡེ་གུས་བྱུགས་ཤིང༌། དར་ཟབ་ཀྱི་ན་བཟས་ཀླུབས་པ་སྟག་པགས་ཀྱི་སྟེང་དུ་བཞག་ནས་ཤིང་རྟ་ལ་གདན་དྲངས། ཡར་ལུང་འཕྱོང་པོའི་ནང་དུ་བང་སོ་ལྷ་ཁང་ལྔ་ཡོད་པ་ཞིག་བཞེངས་པའི་རེའུ་མིག་དབུས་མའི་ནང་དུ་བཞུགས་པར་གྲགས་སོ།།"
    },
    {
        "question": "སྲོང་བཙན་སྒམ་པོ་ཞེས་མཚན་ཐོགས་ཚུལ་དང༌། མཛད་རྗེས། བོད་ཀྱི་རྒྱལ་ས་ཡར་ཀླུང་ནས་ལྷ་སར་སྤོ་ཚུལ་བཅས་ཇི་ལྟར་ཡིན་ནམ།",
        "answer": "རྒྱལ་རབས་སོ་གསུམ་པ་ཆོས་རྒྱལ་སྲོང་བཙན་སྒམ་པོ་ནི། བོད་ཀྱི་བཙན་པོ་རིམ་བྱོན་ནང་ནས་ཕུལ་བྱུང་ཆབ་སྲིད་དང༌། དམག་དོན། ཁྲིམས་ལུགས། ཕྱི་འབྲེལ་སོགས་མཁས་ཅན་ཞིག་ཡིན་ཞིང༌། མཚན་ཡང་སྲིད་དབང་བཟུང་རྗེས་བློན་པོ་རྣམས་ཀྱིས་བཏགས་པ་སྟེ། དེ་ཡང་རྒྱུད་དྲང་ཞིང་སྲོང་བ། ཁྲིམས་ལ་ཉེ་རིང་མེད་པའི་བཀའ་བཙན་པ། མི་སུས་ཀྱང་ཁོང་གི་རྒྱུད་ཚོད་ལོན་མི་ཐུབ་པའི་སྒམ་པ་བཅས་ཁྱད་ཆོས་གསུམ་གྱི་སྒོ་ནས་སྲོང་བཙན་སྒམ་པོ་ཞེས་མཚན་དེ་ལྟར་བཏགས་པ་ཡིན། ཆོས་རྒྱལ་འདི་པའི་མཛད་རྗེས་མཐའ་དག་འདིར་བརྗོད་པར་མི་ནུས་ཀྱང་གཙོ་ཆེ་དཔེ་མཚོན་ཙམ་དྲངས་ན་འདི་ལྟ་སྟེ། ༡ དགུང་ལོ་ཆུང་ངུར་རྒྱལ་སྲིད་བཞེས་ཤིང༌། མཐའ་བཞིའི་རྒྱལ་ཕྲན་རྣམས་མངའ་འོག་ཏུ་བསྡུས་པའི་འགོ་བཙུགས་ཤིང་ཕྱི་ནང་གི་དུས་ཟིང་ལྷིང་འཇགས་སུ་བཏང་སྟེ། བོད་གཅིག་གྱུར་གྱི་རྒྱལ་ཁབ་བཙུགས་པ་དང༌། ༢ འཛམ་གླིང་ཐོག་ཆེས་སྔོན་ཐོན་གྱི་གྲས་སུ་སླེབས་པའི་བོད་ཡིག་གསར་གཏོད་མཛད་དེ་རྒྱ་དཀར་ནག་དང་ཁ་ཆེ་བལ་ཡུལ་སོགས་ནས་ལོ་པཎ་མཁས་གྲུབ་གདན་དྲངས་ནས་ནང་བསྟན་དང༌། བཟོ་གསོ་སྒྲ་གསུམ་དང༌། སྐར་རྩིས་སོགས་ཀྱི་གཞུང་ལུགས་མང་དུ་བསྒྱུར་བར་མཛད་པ་ཡིན། ༣ ཁྲིམས་སྲོལ་གཏན་ལ་ཕབ་ནས་རྒྱལ་ཁམས་བདེ་བར་བསྐྱངས། ༤ སྲིད་འཛིན་ས་ཁུལ་གསལ་པོར་དབྱེ་བའི་ཁར། སྲིད་དང་དམག་གི་སྒྲིག་གཞི་དང༌། དཔོན་རིགས་ཁག་གི་འགན་དབང་གཏན་ལ་ཕབ། ༥ ཞིང་འབྲོག་ཐོན་སྐྱེད་གོང་དུ་སྤེལ་བའི་བྱ་ཐབས་ལག་བསྟར་མཛད། ༦ ཁྱིམ་མཚེས་རྒྱལ་ཁབ་ལ་མཛའ་མཐུན་གྱི་འབྲེལ་བ་བཙུགས་ནས་མི་རིགས་རང་ཉིད་ཀྱི་དཔལ་འབྱོར་རིག་གནས་ཆོས་ལུགས་བཅས་གོང་དུ་སྤེལ་སྤེལ་བ་སོགས་སྲོང་བཙན་སྒམ་པོའི་རླབས་ཆེན་གྱི་མཛད་རྗེས་ལ་བསྟོད་བསྔགས་མི་བྱེད་མཁན་གཅིག་ཀྱང༌། ༧ བོད་ཆུ་སྦྲུལ་ཕྱི་ལོ་ ༦༣༣ ལོར་རྒྱལ་ས་ལྷ་སར་སྤོས་ནས་གཙུག་ལག་སོགས་དགོན་གནས་མང་པོ་གསར་དུ་བཞེངས་པ་སོགས་འཛུགས་བསྐྲུན་རྒྱ་ཆེར་མཛད་དོ།། དེ་ཡང༌། ཆོས་རྒྱལ་སྲོང་བཙན་སྒམ་པོས་རྒྱལ་སྲིད་བཞེས་རྗེས་རང་ལ་ལྷག་བསམ་རྣམ་དག་བྱེད་མཁན་གྱི་བློན་པོ་རྣམས་ལ་གཟིགས་སྐྱོང་ཆེན་པོ་གནང་ཞིང༌། རང་གི་སྟོབས་ཤུགས་ཆེས་ཆེར་སྤེལ་ཏེ་སྔར་བློན་འབངས་ངོ་ལོག་པ་རྣམས་ཀྱིས་ཟིང་འཁྲུག་བསླངས་པ་ཞོད་འཇགས་སུ་བཏང་ཡང༌། དེ་དག་གི་སྟོབས་ཤུགས་ལྷག་ལུས་ཀྱིས་རྩ་མེད་དུ་སོང་མེད་པས། སྲོང་བཙན་སྒམ་པོས་ཀྱང་འབྱུང་འགྱུར་རང་ཉིད་དང་རྒྱལ་སྲིད་ལ་གནོད་དོགས་དང༌། དམག་དོན་གྱི་ཆ་ནས་ལྷ་ས་ནི་འཐབ་བྱུས་ཐད་ལ་གནས་བབ་ཧ་ཅང་ལེགས་ཤིང༌། དུས་དེར་བྱང་ཕྱོགས་ནི་བོད་ཀྱི་དམག་ཤུགས་ཀྱི་རྟེན་གཞི་གཙོ་བོ་ཞིག་ཏུ་ངེས་པ་དང༌། ཡབ་མེས་ཀྱི་རིང་ལ་བོད་ཁམས་གཅིག་གྱུར་གྱི་སྲི་ཞུའི་ནུས་པ་འདོན་མཁན་གཙོ་བོ་ཡང་བྱང་ཕྱོགས་ཀྱི་ཟིང་པོ་རྗེའི་བློན་པོ་སྤུར་རྒྱལ་ལ་མགོ་བཏགས་པ་དག་ཡིན་པས་བྱང་ཕྱོགས་ཀྱི་དམག་ཤུགས་དམ་འཛིན་བྱེད་པ་དང༌། བློན་པོ་རྙིང་པའི་གནོད་འཚེའི་འཆིང་རྒྱ་ལས་ཐར་ཆེད་དང༌། ཡང་ལྷ་སའི་མཐའ་བཞིའི་རི་བོ་རྣམས་མཐོ་ལ་བཙན་པ་དང༌། གནམ་ལ་འཁོར་ལོ་རྩིབས་བརྒྱད། ས་ལ་པདྨ་འདབ་བརྒྱད། བར་ན་བཀྲ་ཤིས་རྟགས་བརྒྱད། ནགས་ཚལ་གྱིས་མཛེས་པར་བརྒྱན་པ། ཀླུང་གཤོང་ས་རྒྱ་ཆེ་ལ་རྩ་ཆུ་བཟང་བ། མེ་ཏོག་རྣམ་པར་བཞད་པ། དེའི་དབུས་སུ་དམར་པོ་རི་དང༌། ལྕགས་པོ་རི། བོང་བ་རི་སོགས་མཆིས་པ་གནས་ཁྱད་པར་ཅན་དུ་དགོངས་པ་བཅས་ཀྱིས་ཆུ་སྦྲུལ་སྤྱི་ལོ་ ༦༣༣ ལོར་རྒྱལ་ས་ཡར་ལུང་འཆིང་བ་སྟག་རྩེ་ནས་ལྷ་སར་སྤོས་པ་ལགས་སོ།།"
    },
    {
        "question": "སྲོང་བཙན་སྒམ་པོས་བཙུན་མོ་ལྔ་ཁབ་ཏུ་བཞེས་ཚུལ་དང་དེས་ཕན་འབྲས་གང་བྱུང་དང༌། གཙུག་ལག་ཁང་བཞེངས་ཚུལ་ཇི་ལྟར་ཡིན།",
        "answer": "ཆོས་རྒྱལ་སྲོང་བཙན་སྒམ་པོས་བལ་ཡུལ་ནས་རྒྱལ་པོ་འོད་ཟེར་གོ་ཆའི་སྲས་མོ། ཁྲོ་གཉེར་ཅན་གྱི་སྤྲུལ་པ་བལ་བཟའ་ཁྲི་བཙུན་ས་ཕག་སྤྱི་ལོ་ ༦༣༩ ལོར་བཙུན་མོར་བཞེས་པའི་རྫོངས་ལ། སྟོན་པ་ཤཱཀྱ་ཐུབ་པ་དགུང་ལོ་བརྒྱད་ལོན་པའི་སྐུ་འདྲ་སྟེ་ཇོ་བོ་མི་བསྐྱོད་རྡོ་རྗེ་དང༌། བྱམས་པ་ཆོས་ཀྱི་འཁོར་ལོ། བཻཌཱུརའི་ལྷུང་བཟེད། རང་བྱོན་ཙནྡན་གྱི་སྒྲོལ་མ་སོགས་སྐུ་གསུང་ཐུགས་རྟེན་རྫོངས་སྐལ་དུ་གནང་བ་སྤྱན་དྲངས་ཏེ་བཞུགས་གནས་ར་ས་འཕྲུལ་སྣང་གི་གཙུག་ལག་ཁང་བཞེངས། དེ་བཞིན་ནང་རིག་གིས་མཚོན་རིག་གནས་དང༌། རྡོ་ཤིང་གི་རྐོས་མའི་ལག་རྩལ་སོགས་དར་ཁྱབ་བྱུང་ཡོད། རྒྱ་རྗེ་ཐང་ཐའི་ཙུང་གི་སྲས་མོ། སྒྲོལ་མའི་རྣམ་སྤྲུལ་ཝུན་ཤིང་ཀོང་ཇོ་ལྕགས་གླང་སྤྱི་ལོ་ ༦༤༡ ལོར་བཙུན་མོར་བསུས་པས་རྟེན་སྐལ་དུ་ཕན་བདེའི་འབྱུང་གནས་སངས་རྒྱས་དགུང་ལོ་བཅུ་གཉིས་པའི་སྐུ་ཚད་ཇོ་བོ་ཤཱཀྱ་མུ་ནེའི་སྣང་བརྙན་དང༌། གསེར་གཡུ་བརྩེགས་པའི་ཡིག་ཚང་ཆེན་མོ། གཙུག་ལག་གི་ཡི་གེ་སུམ་བརྒྱ་དྲུག་ཅུ། རྒྱ་ཡི་གབ་རྩེ། བཟོ་ཡི་རིག་བྱེད། བརྟག་ཐབས་བརྒྱད། དཔྱད་ལྔ་སྦྱོར་དྲུག སྦྱོར་བ་སྡེ་བཞི་སོགས་གཙུག་ལག་སྤོར་ཐང་གི་རྩིས་དང་སྨན་དཔྱད་རིན་པོ་ཆེའི་དངོས་པོ་ཟད་མི་ཤེས་པ་ལ་སོགས་པའི་རྫོངས་སྐྱེས་དང་བཅས་བཙུན་མོའི་ཁྲི་ལ་མངའ་གསོལ། ཇོ་བོའི་བཞུགས་གནས་སུ་རྒྱ་སྟག་ར་མོ་ཆེ་གཙུག་ལག་ཁང་བཞེངས། ཐུགས་རྗེ་ཆེན་པོ་རང་བྱོན་ལྔ་ལྡན་ལ་སོགས་རྟེན་ཐམས་ཅད་བཞེངས། ལྷ་ལྡན་གཙུག་ལག་ཁང་མ་བཞེངས་པའི་སྔོན་དུ། བོད་ཀྱི་ས་ཆ་སྲིན་མོ་གན་རྐྱལ་དུ་སྒྱེལ་བ་འདྲ་བ་གནོན་པའི་ཆེད་དུ། མཐའ་འདུལ་དང་ཡང་འདུལ་གྱི་གཙུག་ལག་ཁང་མང་དུ་བཞེངས་ཏེ་རྒྱལ་བསྟན་རིག་གནས་དང་བཅས་པར་ཕན་རླབས་ཆེན་པོ་བྱུང་ངོ༌།། ༵༵དེབ་ཐེར་ཀུན་གསལ་མེ་ལོང་ཀཀ ལས། བལ་བཟའ་ཁྲི་བཙུན་དང༌། རྒྱ་བཟའ་ཀོང་ཇོ་གཉིས་རྒྱལ་པོ་སྲོང་བཙན་སྒམ་པོའི་བཙུན་མོར་སྤྱན་དྲངས་རྗེས་རྒྱལ་པོའི་ཕོ་བྲང་དང་གཙུག་ལག་ཁང་དུ་མ་བཞེངས། སངས་རྒྱས་ཀྱི་བསྟན་པ་གོང་དུ་སྤེལ། རྒྱལ་ཁབ་གཉིས་ཀྱི་སྔོན་ཐོན་གྱི་ལག་རྩལ་རྣམས་བོད་དུ་སྤེལ་བས་ཁ་བ་ཅན་གྱི་དཔལ་འབྱོར་དང༌། རིག་གནས། རིག་རྩལ་སོགས་དཔྱིད་ཀྱི་དཔལ་ཡོན་རྒྱས་པ་བཞིན་གོང་དུ་འཕེལ་ཞེས་གསུངས་པ་ལྟར་དང༌། སྲོང་བཙན་སྒམ་པོས་བཙུན་མོ་ལྔ་ཁབ་ཏུ་བཞེས་པ་ནི། སྟོད་ལུང་མོང་བཟའ་ཁྲི་ལྕམ་དང༌། ཞང་ཞུང་གི་རྒྱལ་པོ་ལི་མིག་སྐྱའི་སྲས་མོ་ལི་ཐིག་སྨན། མི་ཉག་རྒྱལ་པོའི་སྲས་མོ་རུ་ཡོང་བཟའ་རྒྱལ་མོ་བཙུན་གསུམ་བོད་མིའི་རིགས་ཅན་དུ་གྱུར་པས་བཙུན་མོ་ཁབ་ཏུ་བསུས་པས་ཇོ་མོ་བོད་མོ་ཞེས་གྲགས་ཤིང༌། བལ་ཡུལ་གྱི་རྒྱལ་པོ་འོད་ཟེར་གོ་ཆའི་སྲས་མོ་བལ་བཟའ་ཁྲི་བཙུན་དང༌། རྒྱ་ནག་གི་རྒྱལ་པོ་ཐང་ཐའི་ཙུང་གི་ཚ་མོ་རྒྱ་བཟའ་ཀོང་ཇོ་བཅས་བཙུན་མོ་ལྔ་ཁབ་ཏུ་བཞེས། རྒྱ་བལ་གྱི་བཙུན་མོ་དང་མོང་བཟའ་གསུམ་ལ་སྲོང་བཙན་སྒམ་པོའི་རིགས་མཐུན་གྱི་བཙུན་མོ་གསུམ་མམ་མཆོག་གྱུར་གྱི་བཙུན་མོ་གསུམ་ཞེས་གྲགས་སོ།། ཞང་ཞུང་བཟས་ཐིམ་བུ་ལྐོག་གི་ལྷ་ཁང་དང༌། མི་ཉག་རུ་ཡོང་བཟས་བྲག་ལྷ་ཀླུ་སྒུག་གི་ལྷ་ཁང༌། མོང་བཟའ་ཁྲི་ལྕམ་གྱིས་བྲག་ཡེར་པར་གཙུག་ལག་ཁང་བཅས་བཞེངས། རྒྱ་བལ་ཞང་གསུམ་ལ་གཉེན་མཛད་ཀྱང་སྲས་མི་མངའ་ཞིང་བོད་ཀྱི་མོང་བཟའ་ཁྲི་ལྕམ་ལ་རིགས་སྲས་གུང་རི་གུང་བཙན་འཁྲུངས། དེ་ལྟར་ཁྱིམ་མཚེས་རྒྱལ་ཁབ་བར་མཛའ་མཐུན་གྱི་འབྲེལ་ཟམ་བཙུགས་ནས་ཆབ་དཔལ་རིག་གསུམ་དང་ཆོས་ལུགས་བཅས་གོང་དུ་སྤེལ་ཐབས་སུ་རྒྱ་བལ་ནས་བཙུན་མོ་རྣམ་གཉིས་ཁབ་ཏུ་བསུས་ནས་ཁྱིམ་མཚེས་རྒྱལ་ཁབ་དབར་ཞི་བདེ་མཐུན་སྒྲིལ་གྱི་འབྲེལ་བ་བཙུགས་ཏེ་སྔོན་ཐོན་གྱི་ཉམས་མྱོངས་དང༌། རིན་བྲལ་གྱི་སྐུ་གསུང་ཐུག་རྟེན་སོགས་རིག་དངོས་རྣམས་བོད་དུ་གདན་དྲངས། གཉིས་ནས་བོད་ཀྱི་ཆབ་སྲིད་དང༌། དཔལ་འབྱོར། ཆོས་ལུགས། རིག་གནས་བཅས་གང་ཐད་ནས་སྔར་ལྷག་གོང་འཕེལ་ཡོང་བར་ཕན་རླབས་དང་སྐུལ་མ་ཆེན་པོ་ཐེབས་ཡོད་དོ།།"
    },
    {
        "question": "ཆོས་རྒྱལ་སྲོང་བཙན་གྱིས་བོད་ཁམས་གཅིག་གྱུར་གྱི་རྒྱལ་ཁབ་བཙུགས་ཏེ་ཁྲིམས་སྲོལ་གསར་པ་གཏན་ལ་ཕབ་ཚུལ་ཇི་ལྟར་ཡིན་ནམ།",
        "answer": "སྔོན་ད་ལྟའི་བོད་ཆེན་པོའི་ཡུལ་གྲུ་འདིར་སུམ་པ་དང༌། ཞང་ཞུང༌། འ་ཞ་སོགས་རྒྱལ་ཕྲན་རྣམས་བོད་རྗེ་སྲོང་བཙན་སྒམ་པོས་མངའ་འོག་ཏུ་བསྡུས་ཏེ་བོད་ཆེན་པོའི་གཅིག་གྱུར་གྱི་རྒྱལ་ཁབ་བཙུགས་ཤིང༌། དེ་ཡང་སྲིད་དབང་སྲ་བརྟན་དང༌། མཐའ་མཚམས་ཞི་བདེ་ལྷིང་འཇགས་སུ་གནས་པ༑ ཕྱི་ནང་གི་དགྲ་བོའི་གནོད་འཚེ་བཟློག་ཕྱིར་ཆོས་རྒྱལ་སྲོང་བཙན་སྒམ་པོས་སྲིད་དབང་གསར་པ་བཙུགས་མ་ཐག་ཏུ་ཐོག་མར་ཁྲིམས་སྲོལ་གཏན་ལ་འབེབས་དགོས་པར་དགོངས་ནས། ལྷ་ཆོས་དགེ་བ་བཅུ་དང༌། མི་ཆོས་གཙང་མ་བཅུ་དྲུག་བཅས་ལུགས་གཉིས་ཀྱི་བཀའ་ཁྲིམས་ཆེན་པོ་གཏན་འབེབས་ཀྱིས་རྒྱལ་ཁམས་བདེ་བར་བསྐྱངས་སླད་རིམ་བཞིན་ཆབ་སྲིད་དང༌། དཔལ་འབྱོར། དམག་དོན་བཅས་ཀྱི་ཁྲིམས་སྲོལ་ཆ་ཚང་ཞིང་གོ་རིམ་ལྡན་པ་ཞིག་གཏན་འབེབས་མཛད་པའི་ཁྲིམས་སྲོལ་སྤྱིའི་མིང་ལ་ཁོད་སུམ་ཅུ་སོ་དྲུག་ཏུ་གྲགས་ཤིང༌། དེ་ཡང་བཀའ་ཡི་ཁྲིམས་ཡིག་ཆེན་པོ་དྲུག་དང༌། བཀའ་གྲོས་ཆེན་པོ་དྲུག ཡིག་ཚང་དྲུག བཀའ་ཡི་ཕྱག་རྒྱ་དྲུག རྐྱེན་དྲུག དཔའ་ཚན་དྲུག་བཅས་ཡིན་ནོ།། དང་པོ། བཀའ་ཡི་ཁྲིམས་ཡིག་ཆེན་པོ་དྲུག་ནི། ༡ ཁྲི་རྩེ་འབུམ་བཞེར་གྱི་ཁྲིམས་དང༌། ༢ འབུམ་གསེར་ཐོག་ཤ་བ་ཅན་གྱི་ཁྲིམས། ༣ རྒྱལ་ཁམས་དཔེར་བླངས་ཀྱི་ཁྲིམས། ༤ མདོ་ལོན་ཞུ་བཅད་ཀྱི་ཁྲིམས། ༥ དབང་ཆེན་བཅད་ཀྱི་ཁྲིམས། ༦ ཁབ་སོ་ནང་པའི་ཁྲིམས་བཅས་ཡིན། གཉིས་པ། བཀའ་གྲོས་ཆེན་པོ་དྲུག་ནི། བཙན་པོ་སྲོང་བཙན་སྒམ་པོས་བོད་ཀྱི་སྲིད་དབང་སྐྱོང་མཁན་རྒྱལ་བློན་བཀའ་གྲོས་ཐོག་ནས་ཐག་བཅད་པའི་ཁྲིམས་ཀྱི་རྩ་འཛིན་ཆེན་པོ་དྲུག་སྟེ། ༡ རྗེའི་སྐུ་འཚོ་ཞིང་ཞོ་ཤ་སླར་འབུལ་དང༌། ༢ རྒོད་ཀྱི་གཉའ་མནན་ཞིང་ཁེང་གི་རྒྱབ་བརྟེན། ༣ ཁེང་རྒོད་དུ་མི་བཏང་ཞིང་མོ་བཙུན་བཀའ་ལ་མི་གདགས། ༤ སོ་མཚམས་སྲུང་ཞིང་འབངས་ཀྱི་ཚལ་ཞིང་རྟ་དཀྱུས་ཀྱི་མི་བཅད། ༥ དགྲ་འདུལ་ཞིང་འབངས་བསྐྱངས། ༦ དགེ་བ་བཅུ་སྒྲུབ་ཅིང་མི་དགེ་བ་བཅུ་སྤང་པ་བཅས་སོ།། གསུམ་པ། ཡིག་ཚང་དྲུག་ནི། གོ་གནས་དང་བྱ་དགར་གནང་བའི་བྱང་བུ་ཡི་གེ་འཁོད་པ་སྟེ། ༡ གཡུ་ཡིག ༢ གསེར་ཡིག ༣ དངུལ་ཡིག ༤ ཕྲ་མེན་གྱི་ཡི་གེ ༥ ཟངས་ཀྱི་ཡི་གེ ༦ ལྕགས་ཀྱི་ཡི་གེ་བཅས་དྲུག་པོ་རེ་རེ་ལ་ཆེ་ཆུང་གཉིས་རེ་ཡོད་ཅིང༌། ཡི་གེ་དེ་དག་ནི་བློན་པོ་རབ་ལ་གསེར་གཡུ་གཉིས་དང༌། བློན་པོ་འབྲིང་བར་དངུལ་དང་ཕྲ་མེན་གཉིས། བློན་པོ་ཐ་མར་ཟངས་དང་ལྕགས་ཀྱི་ཡི་གེ་བཅས་སྤྲོད་སྲོལ་ཡོད་དོ།། བཞི་པ། བཀའི་ཕྱག་རྒྱ་དྲུག་ནི། རྒྱལ་པོའི་བཀའ་བཙན་པོས་ཡུལ་སྡེ་ཆེན་པོ་ལ་དབང་བསྒྱུར་བའི་རྟགས་མཚན་མཚོན་བྱེད་དྲུག་སྟེ། ༡ བཀའ་རྟགས་ཀྱི་ཕྱག་རྒྱ་སྒྲོམ་བུ་དང༌། ༢ ཁྲོམ་རྟགས་ཀྱི་ཕྱག་རྒྱ་རུ་མཚོན་དང་རུ་དར། ༣ ཡུལ་རྟགས་ཀྱི་ཕྱག་རྒྱ་སྐུ་མཁར། ༤ ཆོས་རྟགས་ཀྱི་ཕྱག་རྒྱ་ལྷ་ཁང༌། ༥ དཔའ་རྟགས་ཀྱི་ཕྱག་རྒྱ་སྟག་པགས་ཀྱི་སློག་པ། ༦ མཛངས་རྟགས་ཀྱི་ཕྱག་རྒྱ་ཡིག་ཚང་བཅས་དྲུག་གོ། ལྔ་པ། རྐྱེན་དྲུག་ནི། ཆོས་རྒྱལ་སྲོང་བཙན་སྒམ་པོའི་སྐབས་ཁྲིམས་དང་ལུགས་སྲོལ་མང་པོ་གཏན་འབེབས་མཛད་པའི་ནང་གསེས་རྐྱེན་དྲུག་ནི་ཐོབ་ཐང་ཅེས་པའི་དོན་ཏེ། ༡ དཔའ་བོའི་རྐྱེན་དུ་གུང་དང་སྟག་གི་སློག་པ༑ ༢ སྡར་མའི་རྐྱེན་དུ་ཝའི་ཞྭ། ༣ ཡ་རབས་ཀྱི་རྐྱེན་དུ་ལྷ་ཆོས། ༤ མཛངས་པའི་རྐྱེན་དུ་ཡིག་ཚང༌། ༥ གཡུང་པོའི་རྐྱེན་དུ་ཐགས་དང་བོན། ༦ ངན་པའི་རྐྱེན་དུ་རྐུན་མ་བཅས་གཏན་འཁེལ་མཛད་དོ།། དྲུག་པ། དཔའ་ཚན་དྲུག་ནི། ༡ དཔའ་བོ་རྣམས་ལ་མཚོན་རྟགས་སུ་སྟག་སྟོད་དང་སྟག་སྨད་གཉིས། ཟར་ཆེན་དང་ཟར་ཆུང་གཉིས། གོང་རས་དང་སྟག་སློག་གཉིས་བཅས་དྲུག་གོ། གཞན་ཡང༌། ༡ མི་སྲོག་མི་གཅོད་པ། ༢ གཞན་ནོར་མི་རྐུ་བ། ༣ རྫུན་མི་ཤོད་པ། ༤ ལོག་གཡེམ་མི་སྤྱོད་པ། ༥ ཆང་མི་འཐུང་བ་སྟེ་གཏན་ཁྲིམས་ལྔ་དང༌། ༦ ཁེང་མི་ལྡོག་པ། ༧ བང་སོ་མི་འདྲུ་བ་གཉིས་བཅས་ཁྲིམས་ཆེན་བདུན་ཡང་གཏན་འབེབས་མཛད་པའོ།།"
    },
    {
        "question": "སྲོང་བཙན་སྒམ་པོའི་སྐུ་དུས་སུ་གསར་དུ་གཏན་འབེབས་མཛད་པའི་ཁྲིམས་ལུགས་ཁག་གི་ནང་དོན་རྣམས་ཇི་ལྟར་ཡིན་ནམ།",
        "answer": "དེ་ཡང༌། བཀའ་ཡི་ཁྲིམས་ཡིག་ཆེན་པོ་དྲུག་གི་ནང་གསེས་དང་པོ་ཁྲི་རྩེ་འབུམ་བཞེར་གྱི་ཁྲིམས་ནི། ཁྲི་གཅིག་གིས་འབུམ་གོ་ཆོད་པ་ལྟ་བུ་ཡིན་པས་ཁྲི་རྩེ་འབུམ་བཞེར་གྱི་ཁྲིམས་ཞེས་ཟེར། དེ་ནི་སྲིད་འཛིན་ས་ཁུལ་ཁག་གི་དབྱེ་མཚམས་དང༌། སྲིད་འཛིན་རིམ་པ་དང་དམག་དོན་གྱི་སྒྲིག་གཞི། དཔོན་རིགས་ཁག་གི་གོ་གནས་དང་ལས་འགན། དམག་དཔུང་དང་འབངས་མིའི་དབྱེ་མཚམས་དང་ཐོབ་ཐང༌། སྒེར་བཟུང་གི་སྡེ་མི་སེར་དང་ས་ཞིང་དབང་བའི་ཚད་གཞི་བཅས་གཏན་འབེབས་བྱས་པའི་ཁྲིམས་ཡིན་པ་༵༵དུང་དཀར་ཚིག་མཛོད་ཀཀ དུ་གསལ་ཞིང༌། དེ་ལ་༵༵ཆོས་འབྱུང་མཁས་པའི་དགའ་སྟོན་ཀཀ ནང་གསལ་བའི་ཁྲིམས་དྲུག་དང༌། ༵༵ཏུན་ཧོང་ལོ་རྒྱུས་ཡིག་ཆ་ཀཀ ནས་ཁ་བསྐང་བ་གཅིག་བཅས་བདུན་ཡོད་པ་སྟེ། ༡ རུ་སྡེ་ཆེན་པོ་ལྔ་སྟེ་དམག་སྲིད་གཅིག་གྱུར་གྱི་སྲིད་འཛིན་ས་ཁུལ་ཆེན་པོ་ལྔར་ཕྱེ་བ། ༢ ཡུལ་གྱི་དབང་རིས་ཞེས་རྒྱལ་བློན་རུས་རྒྱུད་ཚོ་བ་ཁག་ཅིག་གིས་སྒེར་བཟུང་བྱས་པའི་ས་ཁུལ་རྣམ་པ་བཅོ་བརྒྱད་དུ་ཕྱེ་བ། ༣ རྒོད་ཀྱི་སྟོང་སྡེ་ཞེས་དམག་དཔུང་གི་སྡེ་ཚན་དྲུག་ཅུ་རྩ་གཅིག་ཏུ་ཕྱེ་བ། ༤ བློན་པོ་ཆེ་དགུ་ཞེས་སྲིད་འཛིན་སྤྱི་ཁྱབ་རིམ་པའི་བློན་ཆེན་དགུར་ཕྱེ་བ༑ ༥ དཔོན་བདུན་སོགས་སྲིད་འཛིན་རིམ་པ་དམའ་བའི་ཁག་བཅུ་གཉིས་སུ་དབྱེ་བ། ༦ གཡུང་གི་མི་སྡེ་ཞེས་འབངས་མིའི་ཁོངས་གཏོགས་རྗེ་བྲན་རིམ་པ་ལྔར་ཕྱེ་བ་དང༌། ༧ ས་ཞིང་དབང་བའི་ལམ་ལུགས་རིམ་པ་ལྔར་ཕྱེ་བ་ནི་མཁས་པའི་དགའ་སྟོན་དུ་མི་གསལ་ལོ།། ༢  འབུམ་གསེར་ཐོག་ཤ་བ་ཅན་གྱི་ཁྲིམས་ནི་ཞིང་འབྲོག་ས་གནས་ཁག་གི་ཚོང་ལས་གོང་འཕེལ་དང་དེར་སྟབས་བདེ་ཡོང་ཆེད་བྲེ་སྲང་ཞོ་ཆ་སོགས་འཇལ་གཤོར་འདེགས་གསུམ་གྱི་ཚད་གཞི་གཅིག་གྱུར་བྱེད་པ་སྟེ། ནང་དོན་ནི། ༵༵དུང་དཀར་ཚིག་མཛོད་ཀཀ ལས། འབྲུ་རིགས་སོགས་ཤོང་ཚད་ཀྱིས་འཇལ་དགོས་པའི་རིགས་ལ། ཁྱོར་བ་དང༌། ཕུལ། བྲེ། ཁལ་བཅས་དང༌། གསེར་དངུལ་ཤ་མར་ཚྭ་སོགས་ལྗིད་ཚད་ལ་བརྟེན་ནས་འདེགས་དགོས་པའི་རིགས་ལ། སྲང༌། ཞོ། ནམ། སེ་བ་བཅས་ཀྱི་སྒོ་ནས་ཚད་རྩི་བ་ལ་ཟེར་ཞེས་གསུངས་སོ།། ༣ རྒྱལ་ཁམས་དཔེར་བླངས་ཀྱི་ཁྲིམས་ནི་ཡུལ་ལུང་སྤྱིའི་གོམས་སྲོལ་བཟང་པོ་ལ་དཔེར་བླངས་པའི་ཁྲིམས་སྟེ། ལྷ་ཆོས་དགེ་བ་བཅུ་དང༌། མི་ཆོས་གཙང་མ་བཅུ་དྲུག་སོགས་བོད་འབངས་སྤྱིས་བསྔགས་བརྗོད་བྱ་མུས་ཀྱི་ཡུལ་སྲོལ་སྤྱོད་བཟང་དར་སྤེལ་གཏོང་རྒྱུའི་ཁྲིམས། དེ་ཡང་བྱེད་དགོས་པ་གསུམ་དང༌། བྱེད་མི་ཆོག་པ་གསུམ། བསྟོད་བསྔགས་བྱེད་དགོས་པ་གསུམ། སྨ་འབེབས་བྱེད་དགོས་པ་གསུམ། མནར་གཅོད་བྱེད་མི་རུང་བ་གསུམ་བཅས་རྒྱལ་ཁྲིམས་བཅོ་ལྔ་ཡོད་པ་སྟེ། ༡ ཕྱི་ཡི་དགྲ་བོ་འགོག་ཅིང་རང་གི་ཡུལ་ཁམས་བདེ་བར་སྐྱོང་བ། ༢ ཁྱིམ་གྱི་དཔལ་འབྱོར་གོང་འཕེལ་དང་འབངས་དང་འཁོར་གཡོག་ཉེ་རིང་མེད་པར་སྐྱོང་བ། ༣ ཚེ་ཕྱི་མ་ལ་ཕན་པའི་ཆེད་དུ་དམ་པའི་ཆོས་བྱ་བ་སྟེ་འདི་གསུམ་ལ་མཛད་པ་གསུམ་ཞེས་ཟེར། ༤ གསང་སྔགས་ཀྱི་ཆོས་ནོར་གྱི་ཆེད་དུ་མི་བཙོང་སྙིང་གི་དཀྱིལ་དུ་བཅང་བ། ༥ ཆོས་ལ་དད་པ་མེད་པའི་མི་ལ་ཆོས་ཀྱི་ནང་དོན་མི་བཤད་པ། ༦ མི་ངན་རྣམས་ལ་དབང་དང་གོ་ས་མི་སྤྲོད་པ་བཅས་འདི་གསུམ་ལ་མི་མཛད་པ་གསུམ་ཞེས་ཟེར། ༧ དཔའ་བོ་བྱས་རྗེས་ཅན་ལ་སྟག་སྟོད་དང་སྟག་གདན་གྱི་བསྟོད་པ། ༨ མཁས་མཛངས་ཅན་གྱི་མི་ལ་ཡིག་ཚངས་ཀྱིས་བྱང་བུ་སྤྲད་ནས་བསྟོད་པ། ༩ བྱ་བ་བཟང་པོ་སྒྲུབ་མཁན་ལ་བྱ་དགའ་གསོལ་རས་ཀྱིས་བསྟོད་པ་བཅས་འདི་གསུམ་ལ་བསྟོད་པ་གསུམ་ཞེས་ཟེར། ༡༠ དམག་ས་ནས་བྲོས་པའི་སྡར་མ་ལ་ཝ་ཡིག་མཇུག་མའི་ཞྭ་བསྐོན་ནས་སྨད་པ། ༡༡ མི་ངན་གཡོ་སྒྱུ་ཅན་ལ་ཆད་པ་བཅད་ནས་སྨད་པ། ༡༢ ཉེས་ཅན་གྱི་མི་ལ་ཁྲིམས་དང་ཆད་པ་བཅས་ནས་སྨད་པ་བཅས་འདི་གསུམ་ལ་སྨད་པ་གསུམ་ཞེས་ཟེར། ༡༣ རང་ཉིད་ཀྱི་ལུས་བསྐྱེད་པའི་ཕ་མ་ལ་མནར་གཅོད་མི་གཏོང་བ། ༡༤ རང་ཉིད་ཀྱི་ཤ་ནས་ཆད་པའི་བུ་ལ་གནར་གཅོད་མི་གཏོང་བ། ༡༥ རང་ཉིད་ཀྱི་བཟའ་ཟླ་ལ་མནར་གཅོད་མི་གཏོང་བ་བཅས་འདི་གསུམ་ལ་མི་མནར་བ་གསུམ་ཞེས་ཟེར་རོ།། ༤ མདོ་ལོན་ཞུ་བཅད་ཀྱི་ཁྲིམས་སམ་མིང་གཞན་ཞུ་བཞེས་བདེན་རྫུན་གྱི་ཞལ་ལྕེ་ཞེས་ཟེར་ཞིང༌། དེ་ཡང་ཁྲིམས་ཁང་དུ་ཞུ་གཏུགས་བྱེད་མཁན་ཕྱོགས་གཉིས་ཀྱི་བདེན་རྫུན་བརྟགས་ནས་བདེན་པ་ལ་རྒྱབ་སྐྱོར་དང་རྫུན་པ་ལ་ཉེས་ཆད་གཅོད་པ་དང༌། ཞུ་གཏུགས་བྱེད་མཁན་ཕྱོགས་གཉིས་ཀའི་ཞུ་དོན་སྙིང་པོ་ལོན་པར་བྱས་ཏེ་གྱོད་གཞི་ཐག་གཅོད་བྱ་ཚུལ་གྱི་ཁྲིམས་ལ་བྱའོ།། ༥ དབང་ཆེན་བཅད་ཀྱི་ཁྲིམས་ནི་ཁྲིམས་ཁང་དུ་ཞུ་གཏུགས་བྱེད་མཁན་གྱི་གྱོད་ཡ་ཕྱོགས་གཉིས་ཀར་ཉེས་པ་ཡོད་ན་གཉིས་ཀར་ཉེས་པ་ཆེ་ཆུང་འདྲ་མཉམ་དུ་གཅོད་པ་དང༌། རིམ་གྲས་མི་འདྲ་བར་གཞིགས་ནས་ཐག་གཅོད་བྱ་ཚུལ་གྱི་སྤྱི་ཁྲིམས་ལ་ཟེར་རོ།། ༦ ཁབ་སོ་ནང་པའི་ཁྲིམས་ནི། ཁྲིམས་ཁང་དུ་ཞུ་གཏུགས་བྱེད་མཁན་ཕྱོགས་གཉིས་ཀར་བདེན་པ་ཡོད་ན་ཕྱོགས་གཉིས་ཀས་ཁེ་གྱོང་འདྲ་མཉམ་དུ་ཁུར་རྒྱུར་ཐག་གཅོད་བྱས་པ་ལ་ཟེར་ཞིང༌། ཐག་གཅོད་དེ་ལྟར་བྱས་པ་དེས་ཕྱོགས་གཉིས་ཀའི་འདོད་པ་ཚིམ་ཐུབ་པ་མ་ཟད། ཐག་གཅོད་བྱེད་མཁན་གྱི་འདོད་པ་ཡང་ཚིམ་ཐུབ་པར་བརྟེན། དེ་ལ་གཉིས་བདེན་དགའ་གསུམ་ཞེས་ཟེར་ཞིང༌། དེ་ལྟར་ཞིབ་གསལ་གྱི་ཁྲིམས་སྲོལ་གཏན་ལ་ཕབ་པ་ཡིན་ནོ།།"
    },
    {
        "question": "ཆོས་རྒྱལ་སྲོང་བཙན་སྒམ་པོའི་སྐུ་དུས་སུ་སྲིད་འཛིན་ལམ་ལུགས་ཀྱི་སྒྲིག་གཞི་ཞིབ་ཕྲ་གཏན་ལ་ཕབ་པ་རྣམས་ཇི་ལྟར་ཡིན་ནམ།",
        "answer": "དེ་ཡང༌། ༵བོད་ཀྱི་ལོ་རྒྱུས་དྲིས་ལན་བརྒྱ་པ་ཀཀ ལས། རྒྱལ་པོ་སྲོང་བཙན་སྒམ་པོས་བོད་ཀྱི་ཡུལ་གྲུ་མཐའ་དག་གཅིག་གྱུར་མཛད་དེ་བོད་ཆེན་པོའི་རྒྱལ་ཁབ་འདི་བཙུགས། དེ་ནས་རིམ་གྱིས་ཕྱི་ནང་གི་རྐྱེན་མང་པོ་ལ་བརྟེན་ནས་སྲིད་འཛིན་ལམ་ལུགས་ཀྱི་སྒྲིག་གཏན་ལ་ཕབ་ཐུབ་པར་ངེས་ཤིང༌། དེ་ཡང༌། སྲིད་འཛིན་གྱི་ཐད་བོད་ཆེན་པོའི་རྒྱལ་ཁབ་ཏུ་གོ་གནས་ཆེས་མཐོ་ཤོས་ནི་བཙན་པོ་ཡིན་ཞེས་པ་ལྟར་དང༌། ༵༵ཆོས་འབྱུང་མཁས་པའི་དགའ་སྟོན་ཀཀ དང༌། ༵༵དུང་དཀར་ཚིག་མཛོད་ཀཀ སོགས་ལས། བཙན་པོའི་འོག་ཏུ་དགུང་བློན་ཆེ་འབྲིང་ཆུང་གསུམ་དང༌། ནང་བློན་ཆེ་འབྲིང་ཆུང་གསུམ། བཀའ་ཡོ་གལ་འཆོས་པ་ཆེ་འབྲིང་ཆུང་གསུམ་བཅས་བློན་ཆེན་དགུ་ཡོད་པར་བཤད་ཅིང༌། ད་དུང་དེ་ཉིད་དུ་དགུང་བློན་གྱི་ལས་ཐབས་ཁྱོ་ག་དང་འདྲ་བར་ཕྱི་རྒྱ་རླབས་ཀྱིས་གཅོད། ནང་བློན་གྱིས་བུད་མེད་མཛེས་མ་ལྟར་ནང་གི་ཚིས་བྱེད། བཀའ་ཡོ་གལ་འཆོས་པས་ལེགས་ན་དགྲའི་བུས་ལེགས་ཀྱང་བྱ་དགའ་གསོལ། ཉེས་ན་རང་གི་བུས་ཉེས་ཀྱང་ཆད་པས་གཅོད་ཅེས་པ་ལྟར་བྱེད་པ་ཡིན། ༵༵བོད་ཀྱི་ལོ་རྒྱུས་དྲིས་ལན་བརྒྱ་པ་ཀཀ ལས། དགུང་བློན་གྱིས་ནི་གཙོ་བོ་སྲིད་གྲོས། བྱ་བ་ཐག་གཅོད་དམག་སྤྱིའི་འགན་འཁྲུ་བཅས་པས་གོ་རིམ་གསུམ་པའི་ནང་ནས་གོ་གནས་མཐོ་ཤོས་ཤིག་ཡིན་ཞིང་བཙན་པོ་ལའང་འབྲེལ་བ་ཆེས་ཟབ་པའི་གྲས་ཡིན། ནང་བློན་གྱིས་ནི་བཙན་པོའི་བཀའ་ལག་ལེན་བསྟར་བ་དང༌། ནོར་སྲིད། རྩིས་གྲངས། རྩོད་དོན་དང་བཙན་པོའི་ཕོ་བྲང་གི་འཚོ་བའི་འགྲོ་གྲོན་སོགས་གཉེར། གཙོ་བོ་སྲིད་འཛིན་གྱི་དབང་ཆ་དམ་འཛིན་བྱེད་ཀྱིན་ཡོད། བཀའ་ཡོ་གལ་འཆོས་པས་ནི་གྲོས་རྟོག ཞིབ་གཤེར་དང་ཁྲིམས་དང་ཁྲིམས་འཛིན་གྱི་ལས་གཉེར་གཙོ་བོ་ཞིབ་དཔྱོད་ཀྱི་དབང་ཆ་བཟུང་ཡོད་ཅེས་པ་ལྟར་རོ།། ཁོས་དཔོན་ནི། སྤྱི་ཁྱབ་རིམ་པའི་སྲིད་འཛིན་གྱི་དཔོན་རིགས་ཤིག་སྟེ༑ རུ་ཆེན་ལྔ་པོ་སོ་སོར་ཁོས་དཔོན་རེ་རེ་ཡོད་པ་ནི། བོད་ཀྱི་དབུ་རུའི་ཁོས་དཔོན་མགར་སྟོང་བཙན་ཡུལ་བཟུང༌། ཞང་ཞུང་གི་ཁོས་དཔོན་ཁྱུང་པོ་སྤུངས་སད་ཟུ་རྩེ། སུམ་པའི་ཁོས་དཔོན་ཧོར་བྱ་ཞུ་རིང་པོ། ཆིབས་ཀྱི་ཁོས་དཔོན་དབས་བཙན་བཟང་དཔལ་ལེགས། མཐོང་ཁྱབ་ཀྱི་ཁོས་དཔོན་ཅོག་རོ་རྒྱལ་མཚན་གཡང་ཀོང་བཅས་ཡིན་པར་༵༵ཆོས་འབྱུང་མཁས་པའི་དགའ་སྟོན་ཀཀ ནང་གསལ་ཞིང༌། ༵༵དུང་དཀར་ཚིག་མཛོད་ཀཀ ལས། དམག་དཔོན་ཕུད་ད་དུང་མངན་དཔོན་དང༌། ཁྲུ་དཔོན། ཞིང་དཔོན། རྩིས་དཔོན། ཆིབས་དཔོན། ཁྲལ་དཔོན། གཟིམ་དཔོན། དྲང་དཔོན། ཁྲིམས་དཔོན་བཅས་ཀྱི་གོ་གནས་ཀྱང་གཏན་ལ་ཕབ་ཡོད་ཚུལ་འཁོད་ཅིང༌། གཞན་བཙན་པོ་འདི་ཉིད་ཀྱི་སྐུ་རིང་ལ་དཔོན་རིགས་ཀྱི་མཐོ་དམའ་མཚོན་བྱེད་རིམ་པ་ལྟར་རབ་གསེར་དང༌། གཡུ། འབྲིང་དངུལ་དང་ཕྲ་མེན། ཐ་མ་ཟངས་དང་ལྕགས་བཅས་དྲུག་པོ་རེ་རེ་ལ་ཆེ་ཆུང་གཉིས་ཕྱེ་བས་བཅུ་གཉིས་ཡོད་པར་བཤད་དེ། དེ་ཡང༌། དགུང་བློན་ཆེན་པོ་ལ་གཡུ་ཡིག་ཆེན་པོ་གནང་བ་དང༌། དགུང་བློན་འབྲིང་དང་ནང་བློན་ལ་གཡུ་ཡིག་ཆུང་ངུ༌། དགུང་བློན་ཐ་ཆུང་དང་ནང་བློན་འབྲིང་བཀའ་ཡོ་གལ་འཆོས་པ་ཆེན་པོ་གསུམ་ལ་གསེར་ཡིག་ཆེན་པོ། ནང་བློན་ཐ་ཆུང་དང་བཀའ་བློན་འབྲིང་ལ་གསེར་ཡིག་ཆུང་ངུ༌༑ བཀའ་བློན་ཐ་ཆུང་ལ་ཕྲ་མེན་གྱི་ཡི་གེ་གནང་བ་སོགས་གོ་རིམ་ལྡན་པའི་གཏན་འབེབས་ཀྱང་མཛད་ཡོད་དོ།།"
    },
    {
        "question": "ཆོས་རྒྱལ་སྲོང་བཙན་སྒམ་པོའི་སྐུ་དུས་སུ་དམག་དཔུང་གི་སྒྲིག་འཛུགས་ཞིབ་ཕྲ་གཏན་ལ་ཕབ་པ་རྣམས་ཚུལ་ཇི་ལྟར་ཡིན་ནམ།",
        "answer": "ཆོས་རྒྱལ་སྲོང་བཙན་སྒམ་པོས་བོད་གཅིག་གྱུར་གྱི་རྒྱལ་ཁབ་ཆེན་པོ་བཙུགས་རྗེས་དམག་དཔུང་གི་སྒྲིག་འཛུགས་ཞིབ་ཕྲ་གཏན་ལ་ཕབ་སྟེ། ༵༵དུང་དཀར་ཚིག་མཛོད་ཀཀ ལས། བཀའ་ཡི་ཁྲིམས་ཡིག་ཆེན་པོ་དྲུག་གི་ནང་ནས་དང་པོ་ཁྲི་རྩེ་འབུམ་བཞེར་གྱི་ཁྲིམས་དེ་ལ་ནང་གསེས་ཁོས་དྲུག་ཟེར་བ་ནི། ༡ བོད་ཡུལ་སྤྱི་ལ་རུ་ཆེན་ལྔར་ཕྱེ་བ་དང༌། ༢ ཡུལ་གྱི་དབང་རིས་རྣམ་པ་བཅོ་བརྒྱད་དུ་ཕྱེ་བ། ༣ རྒོད་ཀྱི་སྟོང་སྡེ་དྲུག་ཅུ་རྩ་གཅིག་ཏུ་ཕྱེ་བ། ༤ གཡུང་གི་མི་སྡེ་ཁེང་དང་ཡང་ཁེང་དུ་ཕྱེ་བ། ༥ ཞང་གསུམ་བློན་དང་བཅས་པས་དབུས་ཀྱི་མདུན་ས་འཛིན་པ། ༦ དཔའ་སྡེ་གསུམ་གྱིས་མཐའ་ཡི་སོ་ཁ་སྲུང་བ་བཅས་དྲུག་ལ་ཟེར་བ་ཡིན། དང་པོ། ཐོག་མར་དབུས་གཙང་དང༌། མངའ་རིས། མདོ་སྟོད། མདོ་སྨད་བཅས་བོད་ཀྱི་མངའ་ཁོངས་རྣམས་སྤྱི་ཁྱབ་སྲིད་འཛིན་ས་ཁུལ་རུ་ཆེན་ལྔར་ཕྱེ་ཞིང་དེ་ནི་དམག་དོན་དང་སྲིད་འཛིན་དོ་དམ་ཟུང་འབྲེལ་གྱི་ལམ་ལུགས་ཡིན་ཞིང༌། དམག་དོན་གྱི་དབང་དུ་བྱས་ན་དབུས་རུ་དང༌། གཡོ་རུ༑ གཡས་རུ། རུ་ལག སུམ་པའི་རུ་བཅས་རུ་ཆེན་ལྔ་རུ་ཕྱེ་བ་དམག་དཔུང་གི་རུ་ཁག་རེ་རེ་ཡིན། རུ་ཆེན་ལྔ་པོ་དེ་སྲིད་འཛིན་ས་ཁུལ་གྱི་དབང་དུ་བྱས་ན་སྤྱི་ཁྱབ་ས་ཁུལ་ཆེན་པོ་ལྔ་སྟེ། ༵༵དུང་དཀར་ཚིག་མཛོད་ཀཀ  ལས། དེ་རྣམས་ལ་དབང་བསྒྱུར་བྱེད་པའི་དཔོན་རིགས་ཀྱི་གོ་གནས་ནི་བློན་ཆེན་ཡིན། དེའི་འོག་ཏུ་དམག་དཔོན་རྒན་གཞོན་བཞི་དང༌། རུ་དཔོན། སྡེ་དཔོན། སྟོང་དཔོན། སྟོང་བུ་ཆུང་གི་རྗེ། ལྔ་བརྒྱ་ཆེན་པོ་སོགས་དཔོན་རིགས་རིམ་པ་ཤིན་ཏུ་མང་བ་བསྐོ་གཞག་གིས་འགན་དབང་གཏན་ལ་ཕབ་ཚུལ་འཁོད་པ་ལྟར་རོ།། གཉིས་པ། ཡུལ་གྱི་དབང་རིས་རྣམ་པ་བཅོ་བརྒྱད་ནི། བཙན་པོའི་མངའ་འོག་བློན་པོ་དང༌། རུས་རྒྱུད་མི་འདྲ་བའི་དཔོན་རིགས་རྙིང་པ་ས་ཞིང་སོགས་སྒེར་ལ་དབང་ཆོག་པར་བྱས་པ་ཞིག་ཡིན། དེ་དག་ནི། ༡ དབུ་རུ་ཤོད་ཆེན། ༢ ཕོ་བྲང་སྣེ་ཆེན། ༣ ཡར་ལུང༌། ༤ འཆིང་ང༌། ༥ བྱ་འུག ༦ བྲད་དང་ཞོང་པ། ༧ བྲག་རུམ་དང་གླེ་ཕྱེ། ༨ གཙང་སྟོད་སྨད། ༩ ཀླུང་ཤོད་ནམ་པོ། ༡༠ འཕན་ཡུལ། ༡༡ ཉང་རོ་གྲམ་པ། ༡༢ ཤངས་དང་གླེ་ཕྱེ། ༡༣ ཡུང་བ་ཆེ་ཆུང༌། ༡༤ ཞ་ག་སྡེ་གསུམ། ༡༥ ནམ་ར༑ ༡༦ ཆོག་གོང༌། ༡༧ འདམ་ཤོད་དཀར་མོ། ༡༨ མདོ་ཁམས་བཅས་ལས་དབུ་རུ་དང་ལྷོ་ཁའི་ཕོ་བྲང་ཉེ་འཁོར་གྱི་དབང་རིས་གཉིས་བཙན་པོའི་ཐད་གཏོགས་ཡིན་པ་དང༌། དེ་མིན་དབང་རིས་བཅུ་དྲུག་ནི་ཁུ་དང་གཉགས་ལ་སོགས་པའི་རུས་རྒྱུད་ཚོ་བ་ཉི་ཤུ་རྩ་ལྔ་སོ་སོས་སྒེར་བཟུང་བྱེད་པའི་ཡུལ་ཡིན་པར་ཆོས་འབྱུང་མཁས་པའི་དགའ་སྟོན་དུ་གསལ་ལོ།། གསུམ་པ། རྒོད་ཀྱི་སྟོང་སྡེ་དྲུག་ཅུ་རེ་གཅིག་གི་རྒོད་ཅེས་པ་ནི་འབངས་རབ་ཚན་དམག་གི་ལས་བྱེད་མཁན་ཞིག་གི་མིང་ཡིན་པར་བཤད། དེ་ལ་སྟོང་དཔོན་ཏུའང་འབོད་ཟེར། གོང་གསལ་རུ་ཆེན་ལྔར་ཕྱེ་བ་རྣམས་དམག་དཔུང་གི་རུ་སྡེ་དྲུག་ཅུ་རེ་གཅིག་ཏུ་ཕྱེ་བ་སྟེ། དབུ་རུའི་སྟོང་སྡེ་བཅུ། གཡོ་རུའི་སྟོང་སྡེ་བཅུ། གཡས་རུའི་སྟོང་སྡེ་བཅུ། རུ་ལག་གི་སྟོང་སྡེ་བཅུ། ཞང་ཞུང་སྟོད་ཀྱི་སྟོང་སྡེ་ལྔ། ཞང་ཞུང་སྨད་ཀྱི་སྟོང་བདེ་ལྔ་དང༌། སུམ་པའི་རུ་སྟོད་ཁྱབ་རྒྱ་ལྡན་གྱི་སྟོང་སྡེ་བཅུ་གཅིག་བཅས་སྟོང་སྡེ་རེ་གཅིག་ཏུ་དབྱེ་བའོ།། མདོར་ན་ཆོས་རྒྱལ་བཀའ་དྲིན་ཅན་དེའི་སྐུ་རིང་ལ་བོད་ཀྱི་དམག་དཔུང་རྣམས་རུ་ཆེན་ལྔ་དང༌། འཁོས་དྲུག རྒོད་རྩེ་དྲུག་ཅུ་རེ་གཅིག་སོགས་ལ་དབྱེ་བ་མ་ཟད། རུ་སྡེ་དེ་དག་གི་རུ་དཔོན་དང༌། རུ་དར། དཔའ་དར། རུ་རྟ་བཅས་ཀྱི་ཁ་མདོག་དང་དབྱིབས་སོགས་ཀྱང་མི་འདྲ་ཞིང་ཞིབ་པར་གཏན་ལ་ཕབ་པར་མཛད་པ་དང༌། གཞན་ཡང་གནས་བབ་དེ་ལྟའི་དུས་སུ་སུམ་པའི་རུ་མ་བརྩིས་པའི་རུ་བཞིའི་དམག་གི་གྲངས་ལ་བཞི་འབུམ་ཉིས་སྟོང་བཞི་བརྒྱ་ཡོད་ཅེས་༵༵བོད་ཀྱི་ལོ་རྒྱུས་མདོར་བསྡུས་ཀཀ དང༌། ༵༵བོད་ཀྱི་ལོ་རྒྱུས་དྲིས་ལན་བརྒྱ་པ་ཀཀབཅས་སུ་འཁོད་མོད་ད་དུང་དཔྱད་དགོས་པར་སེམས་སོ།།"
    },
    {
        "question": "སྲོང་བཙན་སྒམ་པོའི་རིང་བོད་ཀྱི་སྤྱི་ཚོགས་གོང་འཕེལ་དུ་གཏོང་ཐུབ་པའི་རྒྱུ་རྐྱེན་དང༌། ཆོས་སྲིད་ཀྱི་མཛད་རྗེས་གང་དག་བཞག་ཡོད་དམ།",
        "answer": "སྲོང་བཙན་སྒམ་པོས་བོད་གཅིག་གྱུར་མཛད་པ་སོགས་ཀྱིས་སྙན་གྲགས་ཆེས་ཆེར་རྒྱས་ཤིང༌། སྤྱི་ཚོགས་གོང་འཕེལ་དུ་གཏོང་ཐུབ་པའི་རྒྱུ་རྐྱེན་གཙོ་བོ་ནི། བཙན་པོ་ཉིད་ཀྱིས་སྐབས་དེར་ཡུལ་དང་མི་རིགས་ལ་མ་བལྟོས་པར་ཆབ་སྲིད་ཀྱི་གཙུག་ལག་དང༌། བཟོ་རིག་གི་ལག་སྩལ། དཔལ་འབྱོར་གྱི་ཐབས་ལམ། རིག་གནས་ཀྱི་གཞུང་ལུགས། ཁྲིམས་སྲོལ་དང་ཀུན་སྤྱོད། ཐོན་སྐྱེད་ཀྱི་ལས་རིགས་ལ་སོགས་པ་འཇིག་རྟེན་གྱི་བྱ་གཞག་མཐའ་དག་ཕྱོགས་རིས་མེད་པར་སྙིགས་དོར་བཅུད་ལེན་གནང་སྟེ་བོད་མི་རིགས་རང་ཉིད་སྟོབས་འབྱོར་དང་དཔལ་ཡོན་ཕུན་སུམ་ཚོགས་པའི་སྔོན་བསྐྱོད་ཀྱི་མི་རིགས་ཕུལ་བྱུང་ཞིག་ཏུ་འགྱུར་བར་འབད་བརྩོན་ཆེན་པོ་མཛད་པ་དང༌། གཞན་ཡང༌། བཙན་པོས་བོད་གཅིག་གྱུར་གྱི་བྱ་གཞག་ཐོག་རང་རང་སོ་སོའི་བྱས་རྗེས་ལ་གཞིགས་པའི་བཀའ་ཡི་བློན་པོ་སུམ་བརྒྱ་ལྷག་བསྐོ་བཞག་གནང༌། ཤར་ཕྱོགས་རྒྱ་དང་མི་ཉག་ནས་བཟོ་དང་རྩིས་ཀྱི་དཔེ་རྣམས་བླངས་པ་དང༌། ལྷོ་ཕྱོགས་རྒྱ་དང་མི་ཉག་ནས་བཟོ་དང་རྩིས་ཀྱི་དཔེ་རྣམས་བླངས་པ། ནུབ་ཕྱོགས་བལ་པོ་དང་སྟག་གཟིག་སོག་པོའི་ཡུལ་ནས་ནོར་ལོངས་སྤྱོད་ཀྱི་གཏེར་ཁ་ཕྱེས། བྱང་ཕྱོགས་ཧོར་དང་ཡུ་གུར་ནས་ཁྲིམས་དང་ལས་ཀྱི་དཔེ་བླངས། དེ་བཞིན་ཐོན་མི་སམ་བྷོ་ཊ་དང་མགར་སྟོང་བཙན་ཡུལ་བཟུང་སོགས་བློན་པོ་བརྒྱ་ཡིས་བར་གྱི་ཁོད་སྙོམས་ཁྲིམས་གཉིས་སྐྱོང༌། ལུགས་གཉིས་བཀའ་ཡི་ཁྲིམས་ཆེན་པོ་བཅའ་བར་བཞེད། བློན་པོ་རྣམས་ཀྱི་གོ་གནས་དང་ལས་འགན་དཔོན་རིགས་རྣམས་ཕ་ཤུལ་བུ་འཛིན་བྱེད་པ། བུ་མེད་ན་སྤུན་མཆེད་ཀྱིས་ལས་འཛིན་བགྱིད་ཆོག་པ་སོགས་གནས་བབ་དང་འཚམ་པའི་བྱ་བཞག་ཡོད་དོ་ཅོག་བཀོད་སྒྲིག་གང་ལེགས་མཛད་པ་དེ་ཡིན་པར་སྙམ་མོ།། ཆོས་རྒྱལ་སྲོང་བཙན་སྒམ་པོས་ཡབ་མེས་ཀྱི་བྱ་བཞག་རྒྱུད་འཛིན་གནང་སྟེ་མཐའ་བཞིའི་རྒྱལ་ཕྲན་མཐའ་དག་ཞི་དྲག་གིས་དབང་དུ་བསྡུས། བོད་གཅིག་གྱུར་གྱི་བཙན་པོའི་རྒྱལ་ཁབ་གསར་དུ་བཙུགས། སྤྱི་ཚོགས་ཀྱི་སྒྲིག་གཞི་དང་དམག་དོན་གྱི་ཁྲིམས་སྲོལ་གཏན་ལ་ཕབ། ད་ལྟའི་བོད་ཡིག་འདི་ཉིད་གསར་གཏོད་མཛད་དེ་བཀའ་བསྟན་མང་དུ་བསྒྱུར། བཙུན་མོ་ཆེ་ཆུང་ཁབ་ཏུ་བཞེས་ཏེ་ཆོས་རིག་ནང་འདྲེན་དང༌། ཁྱིམ་མཚེས་རྒྱལ་ཁབ་ལ་མཐུན་ལམ། ནང་ཆོས་སྲོལ་དང་གཙུག་ལག་ཁང་མང་དུ་བཞེངས་ཏེ་ཁ་བ་ཅན་པའི་རིགས་ཅན་རྣམས་ཕན་བདེའི་ལམ་ལ་བཀོད། རྒྱལ་ཁམས་མངའ་ཐང་མི་ཉམས་གོང་དུ་སྤེལ། ཆབ་སྲིད་མཐའ་བཞིར་བཀྱེད་ཅིང་ཆབ་སྲིད་ཀྱི་ཐབས་ལམ་གསར་པ་དུ་མ་ཕྱག་ལེན་དུ་བསྟར་ཏེ་བོད་ཀྱི་དཔལ་འབྱོར་གོང་འཕེལ་དུ་གཏོང་གནང་མཛད། ཁྲིམས་ཡིག་གསར་བཟོ་དང་ལེགས་ཉེས་བླང་དོར་གྱི་ཚད་གཞི་གཏན་ལ་ཕབ། རྒྱ་དཀར་ནག་དང༌། བལ་ཡུལ་སོགས་སུ་ཆབ་སྲིད་ཀྱི་འབྲེལ་ཟམ་བཙུགས། རྒྱ་དཀར་ནག་ཏུ་ཆུ་སྦྲུལ་སྤྱི་ལོ་ ༦༣༣ ལོར་བོད་ཕྲུག་སློབ་སྦྱོང་དུ་གཏོང་གནང་མཛད་དོ།། དཔལ་འབྱོར་ལམ་ལུགས་ཐད་ལའང་བསྒྱུར་བཅོས་མང་དུ་གནང་བས་བོད་མི་རིགས་ཀྱི་ཁྱད་ཆོས་ལྡན་པའི་བཟོ་ལས་སྐོར་དཔེར་ན། འཁལ་འཐག་དང༌། མཛེས་རིག སྦྱར་བརྐོས། གཤངས་བརྐོས། གསེར་ཚག དངུལ་ཚག ལྕགས་ཚག ཤོག་བུ་བཟོ་བ་སོགས་ཀྱི་ལག་རྩལ་གོང་འཕེལ་དུ་གཏོང་གནང་མཛད། རིག་གནས་ཀྱི་ཐད་ལའང་སྔར་མེད་ཀྱི་འཕེལ་རྒྱས་ཕྱིན་ཏེ་ལོ་རྒྱུས་དང༌། རྩོམ་རིག གླུ་གར། ལུས་རྩལ། ཨར་ལས་ལག་རྩལ། བརྐོས་རིག མཛེས་རིག སྨན་རྩིས། ཆོས་ལུགས་སོགས་ཉམས་པ་སོར་ཆུད་དང་མི་ཉམས་གོང་སྤེལ། སྔར་མེད་གསར་བསུ་བཅས་ཀྱི་ཐབས་ལམ་ལ་བརྟེན་ནས་བོད་ཀྱི་ཆོས་རིག་དང་བཅས་ཕྱོགས་གང་ཅིའི་ཐད་རླབས་ཆེན་གྱི་མཛད་རྗེས་རྨད་དུ་བྱུང་བ་བཞག་ཡོད་དོ།།"
    },
    {
        "question": "ནང་ཆོས་སྲོལ་གཏོད་དགོས་པའི་རྒྱུ་མཚན་དང༌། མཐའ་འདུལ་ཡང་འདུལ་གྱི་གཙུག་ལག་ཁང་མང་བཞེངས་པ་གང་དག་ཡིན་ནམ།",
        "answer": "སྲོང་བཙན་སྒམ་པོས་ཐོག་མར་བོད་ཡོངས་གཅིག་གྱུར་གྱི་སྲིད་དབང་བཙུགས་པ་དང༌། སྤྱི་ཚོགས་ཀྱི་སྒྲིག་གཞི་དང་ཁྲིམས་སྲོལ་གཏན་འབེབས། དམག་དཔུང་གི་སྟོབས་ཤུགས་སྒྲིག་འཛུགས། བོད་ཡིག་གསར་བཅོས་སོགས་རླབས་ཆེན་གྱི་མཛད་པ་རིམ་པར་ཕྱག་ལེན་གནང་བའི་ནང༌། བོད་ཡུལ་འདི་ཡུན་རིང་བདེ་སྐྱིད་ཀྱི་དཔལ་ལ་འགོད་དགོས་ན་ད་དུང་དེ་ཙམ་གྱིས་མི་འདང་བར་དགོངས་ཤིང༌། དེ་ཡང་སྔོན་ཆད་མི་ལོ་སྟོང་ཕྲག་དུ་མའི་ནང་སིལ་བུར་གནས་པའི་བོད་ཀྱི་རུས་རྒྱུད་ཚོ་པ་རྣམས་གདོད་མའི་ཆོས་ལུགས་ཀྱི་ཤུལ་བཞག་པའི་རང་རང་ཕ་མེས་ཀྱི་རུས་ལྷ་གཉན་པོ་མི་འདྲ་བ་སོ་སོར་སྐྱབས་སུ་འགྲོ་ཞིང༌། ཕན་ཚུན་གཅིག་འོག་གཅིག་མི་འདུ་བའི་རུས་ཞེན་དགྲ་འཛིན་གྱི་བག་ཆགས་ཤུགས་ཆེར་ལྡན་ཞིང༌། རུས་ཚོ་ཁག་དབར་འཐབ་འཁྲུག་རྒྱུན་མི་ཆད་པ་རྒྱག་པའི་ནང་ཕན་ཚུན་དམར་གསོད་ཀྱི་དགྲ་ཤ་ལེན་རེས་བྱེད་པའི་འཁོན་འཛིན་ཆེ་བ། ལྷག་པར་བཙན་པོ་མེས་སྟག་རི་གཉན་གཟིགས་དང༌། ཡབ་གནམ་རི་སྲོང་བཙན་གྱི་སྐུ་དུས་སུ་སྤུར་རྒྱལ་གྱི་མངའ་འབངས་སུ་འདུས་པའི་རྒྱལ་ཕྲན་ཚོ་པ་དེ་དག་གིས་གོ་སྐབས་ཤིག་རྙེད་མ་ཐག་སྤུར་རྒྱལ་ལ་ངོ་ལོག་དུས་ཟིང་ཡང་ཡང་བྱུང་བ་དང༌། བཙན་པོ་རང་ཉིད་ཀྱི་སྐུ་རིང་ལའང་ཁྱུང་པོ་སྤུང་ཟད་ཙེས་ལྐོག་གཡོ་བཤམས་ཏེ་བཙན་པོའི་སྐུ་ལ་ཐོ་འཚམས་པའི་ངོ་ལོག་རྒྱག་རིས་བྱས་པ་སོགས་ལ་བརྟེན་འབྱུང་འགྱུར་བོད་མི་རིགས་ཀྱི་ཤེས་རིག་རྒྱ་ཆེར་གཏོང་བ་དང༌། གཅིག་གྱུར་གྱི་བསམ་བློའི་ཀ་རྟེན་ཞིག་ངེས་པར་འཛུགས་དགོས་པར་དགོངས་པ་གཏད། དེ་ཡང་སྐབས་དེར་ཡ་གླིང་ན་ཤེས་རིག་དར་བའི་ཤར་ཕྱོགས་ཐང་གི་རྒྱལ་ཁམས་དང༌། ལྷོ་རྒྱ་གར། ནུབ་བལ་པོ༑ བྱང་ལི་ཡུལ་སོགས་བོད་ཀྱི་མཐའ་བཞིའི་རྒྱལ་ཁམས་ན་ཤཱཀྱའི་བསྟན་པ་རིན་པོ་ཆེ་འདི་དར་སྤེལ་དང་སྙན་གྲགས་ཆེ་བའི་སྐབས་ཡིན་པས་དེའི་སྙན་གྲགས་རིང་ནས་གསན་པ་དང༌། ལྷག་པར་དུ་རྒྱ་བལ་ནས་བསུས་པའི་བཙུན་མོ་རྣམ་གཉིས་ཆོས་ལ་དད་པ། རྫོངས་སྐྱེས་སུ་ཇོ་ཤཱཀ་རྣམ་གཉིས་ཀྱིས་གཙོས་སྐུ་གསུང་ཐུགས་ཀྱི་རྟེན་དུ་མ་བོད་དུ་གདན་དྲངས་པ་དང༌། དེ་བཞིན་བློན་པོ་ཐོན་མི་སམ་བྷོ་ཊས་རྒྱ་གར་ནས་དམ་པའི་ཆོས་མང་པོ་སྤྱན་དྲངས་ཤིང་བསྒྱུར་ནས་གཟིགས་སུ་ཕུལ་བ་སོགས་རྒྱུ་རྐྱེན་དུ་མ་འཛོམས་པའི་རྐྱེན་གྱིས་རིམ་བཞིན་ནང་བསྟན་བོད་དུ་སྲོལ་བཟང་བཏོད་པར་འདོད་དོ།། \t\t\tམཐའ་འདུལ་དང༌། ཡང་འདུལ། རུ་གནོན་བཅས་ཀྱི་གཙུག་ལག་ཁང་བཅུ་གཉིས་ནི། སྔར་སྲོང་བཙན་སྒམ་པོས་ལྷ་ས་གཙུག་ལག་ཁང་མ་བཞེངས་གོང་བོད་ཀྱི་ས་དབྱིབས་སམ་ས་དཔྱད་སྲིན་མོ་གན་རྐྱལ་དུ་ཉལ་བ་ལྟ་བུའི་དབྱིབས་སུ་ཡོད་པ་གནོན་ཆེད་བཞེངས་པའི་ལྷ་ཁང་བཅུ་གཉིས་ཀྱི་ནང་ནས། སྲིན་མོའི་དཔུང་པ་གཡས་གནོན་ཆེད་དབུ་རུ་ཀ་ཚལ་མི་འགྱུར་ལྷ་ཁང༌། སྲིན་མོའི་དཔུང་པ་གཡོན་གནོན་ཆེད་གཡོ་རུ་ཁྲ་འབྲུག་བཀྲ་ཤིས་བྱམས་སྙོམས་ལྷ་ཁང༌། སྲིན་མོའི་དཔྱིད་མགོ་གཡས་གནོན་པའི་ཆེད་གཡས་རུ་གཙང་འགྲམ་བྱང་ཆུབ་དགེ་གནས་ཀྱི་ལྷ་ཁང༌། སྲིན་མོའི་དཔྱི་མགོ་གཡོན་གནོན་ཆེད་རུ་ལག་གྲུམ་པ་རྒྱང་དྲི་མེད་རྣམ་དག་གི་ལྷ་ཁང་བཅས་མཐའ་འདུལ་གྱི་གཙུག་ལག་ཁང་བཞི་ཡིན།། ཡང་འདུལ་གྱི་གཙུག་ལག་ཁང་བཞི་ནི། གྲུ་མོ་གཡས་གཡོན་གཉིས་དང༌། པུས་མོ་གཡས་གཡོན་གཉིས་བཅས་ཚིགས་ཆུང་བཞི་གནོན་ཆེད་དུ་བཞེངས་པ་ཀོང་པོ་བུ་ཆུའི་ལྷ་ཁང་དང༌། ལྷོ་བྲག་མཁོ་མཐིང་གསེར་གྱི་ལྷ་ཁང༌། བྱམས་སྤྲིན་དགེ་རྒྱས་ཀྱི་ལྷ་ཁང༌། བྱང་སྤྲ་དུན་རྩེའི་ལྷ་ཁང་དང་བཞིའོ།། རུ་གནོན་གྱི་གཙུག་ལག་ཁང་བཞི་ནི། ལག་མཐིལ་གཡས་གཡོན་གཉིས་གནོན་ཆེད། ཁམས་ཀློང་ཐང་སྒྲོལ་མ་ལྷ་ཁང་དང༌། བུམ་ཐང་ངམ་སྤ་གྲོ་སྐྱེ་ཆུ། རྐང་མཐིལ་གཡས་གཡོན་གཉིས་གནོན་ཆེད། ཚལ་རིགས་ཤེས་རབ་སྒྲོལ་མ། ཚངས་པ་རླུང་གནོན་གྱི་ལྷ་ཁང་བཅས་བཅུ་གཉིས་སོ།།"
    },
    {
        "question": "༣༣ ༽ དྲི་བ། མཛངས་མི་བཞི་པ་དང་ལྔ་པ་སུ་ཡིན་མཛངས་པའི་ལས་གང་རྒྱལ་པོ་སུའི་སྐབས་སུ་བྱུང༌། བཙན་པོ་ལ་བློན་པོ་གང་དག་ཡོད་དམ།",
        "answer": "མཛངས་མི་བཞི་པ་ནི་སློབ་དཔོན་ཐོན་མི་སམ་བྷོ་ཊ་དང༌། མཛངས་མི་ལྔ་པ་ནི་ཁྲི་བཟང་ཡང་སྟོན་སྙགས་ཀྱི་བུ་གཉིས་ཡིན་ཞིང༌། ཁོང་གཉིས་མཛངས་མིའི་གྲས་སུ་འཇོག་དགོས་པའི་རྒྱུ་མཚན་ཡང༌། འཕྲུལ་བློན་ཐོན་མི་སམ་བྷོ་ཊས་མཛངས་པའི་ལས་སུ་བོད་རང་གི་སྐད་ཀྱི་སྟེང་ནས་ཡི་གེ་འབྲི་བའི་སྲོལ་གཏོད། བརྡ་སྤྲོད་པའི་གཞུང་ལུགས་དུ་མ་བོད་སྐད་དུ་བསྒྱུར་བ་སོགས་ཁ་བ་ཅན་གྱི་ལྗོངས་སུ་བཀའ་དྲིན་གཞལ་དུ་མེད་པ་འཇོག་གནང་མཛད་པས་སོ།། མཛངས་བློན་ཁྲི་བཟང་ཡང་སྟོན་སྙགས་ཀྱི་བུས་ནི། མཛངས་པའི་ལས་སུ་སྔར་བོད་མིའི་ཁང་ཁྱིམ་ཕལ་མོ་ཆེ་རི་ལ་ཡོད་པ་ལ་འདིས་ཀླུང་དུ་ཕབ། མཁར་བརྩིགས་ནས་གྲོང་ཁྱེར་བཅོས་པར་མཛད་པ་སྟེ། ༵༵ཆོས་འབྱུང་མཁས་པའི་དགའ་སྟོན་ཀཀ ལས། གཞན་ཡང་ཁྲི་བཟང་ཡང་སྟོན་སྙགས་ཀྱི་བུས། །མཛངས་པའི་ལས་སུ་རི་ཁྱིམ་ཀླུང་དུ་ཕབ། །སྤོ་མཐོ་མཁར་དུ་བརྩིགས་ནས་གྲོང་ཁྱེར་བཅོས། །འདི་ཡན་བོད་ཀྱི་ཁང་ཁྱིམ་རི་ལ་ཡོད།། དེའི་ཕྱིར་བོད་ཀྱི་མཛངས་མི་ལྔ་པ་ཡིན། །ཞེས་འཁོད་པས་ཀྱང་གསལ་བར་ངེས་སོ།། དེ་བཞིན་༵༵རྒྱལ་རབས་གསལ་བའི་མེ་ལོང་ཀཀ ལས། ཡང་གྲགས་ཀྱི་བློན་པོ་སུམ་བརྒྱ་ལ་མིང་ཆེན་གྱི་བློན་པོ་བཅུ་དྲུག་ཡོད། མེད་ཐབས་མེད་པའི་བློན་ཆེན་བཞི། རྒྱལ་པོའི་སྐུ་གསུང་ཐུགས་ཀྱི་ཞབས་ཏོག ཕྱི་ནང་བར་གསུམ་གྱི་བྱ་བ་བྱེད་པའི་བློན་པོ། བྱང་ཆུབ་སེམས་དཔའི་གདུང་བརྒྱུད་བློན་པོ་བཅུ་དྲུག་གི་ཐོག་དྲངས་པའི་བློན་པོ་སུམ་བརྒྱ་ཡོད་དོ།། དེ་ལའང་ཕྱི་བློན་བཙན་པོ་དྲུག ནང་བློན་བཟང་པོ་དྲུག བཀའ་འཕྲུལ་བློན་བཞིའོ་ཞེས་གསུངས་པ་ལྟར་རོ།། དེ་ལ་ནང་བློན་བཟང་པོ་དྲུག་ནི། འཕྲུལ་གྱི་སྣ་ཆེན་རིག་བཟང༌། ༼ཁྲ་འབྲུག༽ ཞང་པོ་རྒྱལ་གྱི་ཁྲམ་བཟང༌། ༼ཧོར་ཡིན།༽ ཅོག་རོ་རིག་པའི་སྐད་བཟང༌། ༼ཅོག་རོ།༽ ལྷར་གཟིགས་ཤོག་པོ་བསྟན་བཟང༌། ༼ཁམས་པ།༽ ཀའི་གཉགས་སྟོན་འཕེལ་བཟང༌། ༼རྒྱ་མ་ཡར་སྟོན།༽ སྦས་ལྕང་དཔལ་གྱི་ལེགས་བཟང་ ༼སྦས་ཀྱི་སྐྱེད་ཐག་རིང་མོའང་ཟེར།༽ སོགས་བློན་པོ་བརྒྱ་ཐམ་པས་རྒྱལ་པོའི་སྐུའི་ཞབས་ཏོག་དང༌། ནང་གི་བྱ་བ་ཐམས་ཅད་བྱེད་དོ།། ཕྱི་བློན་བཙན་པོ་དྲུག་ནི། ཁྱུང་པོ་སྦུ་ན་བཟང་བཙན། ༼ཡར་སྟོད་པ།༽ ལམ་ཁྲི་བདེ་ལྷག་ཁྲི་བཙན། ༼འཕན་ཡུལ་རྒྱལ་བ།༽ མུ་ཁྲི་རྡོ་རྗེ་གནམ་བཙན། ༼འཇད་པ།༽ མཐིང་གི་བྱང་ཆུབ་མཆོག་བཙན། ༼མཆོང་རྒྱས་པ།༽ ཐར་པ་ཀླུའི་དཔལ་བཙན། ༼ཡར་ལུང་སོན་པ།༽ རོང་པོ་འཕྲུལ་གྱི་སྡེ་བཙན་ལ་སོགས་པའི་བློན་པོ་བརྒྱ་ཐམ་པས་ཕྱི་བློན་བྱེད་ཅེས་གསུངས་པ་ལྟར་རོ།། མེད་ཐབས་མེད་པའི་བཀའ་ཡི་བློན་པོ་བཞི་སྟེ། གཉལ་པ་ཐོན་མི་སམ་བྷོ་ཊ་དང༌། སྟོད་ལུང་རམ་པ་བ་མགར་སྟོང་བཙན་ཡུལ་བཟུང༌། འབྲི་གུང་པ་འབྲི་སེ་རུ་གུང་སྟོན། ཉང་སེར་བ་ཉང་ཁྲི་བཟང་ཡང་སྟོན་སོགས་བློན་པོ་བརྒྱ་ཐམ་པས་བར་གྱི་ཁོད་སྙོམས། རྒྱལ་པོའི་བཀའ་སྩལ་པ་བཞིན། དགེ་བ་བཅུའི་ཁྲིམས་བཅའ་སྟེ། བཟང་ལ་བྱ་དགའ་སྟེར། ངན་ལ་ཆད་པ་གཅོད། མཐོ་བ་ཁྲིམས་ཀྱིས་གནོན། དམའ་བ་ཐབས་ཀྱིས་སྐྱོང༌། སྐུ་བསྲུང་སྡེ་བཞིར་སྤྱད་ཅེས་སོགས་འཁོད་པ་ལྟར་ལགས་སོ།།"
    },
    {
        "question": "བློན་ཆེན་མགར་སྟོང་བཙན་ཡུལ་བཟུང་གི་མི་རབས་རྣམས་ཀྱི་ལོ་རྒྱུས་དང༌། དེ་དག་གི་རྨད་དུ་བྱུང་བའི་མཛད་རྗེས་ཇི་ལྟར་ཡིན་ནམ།",
        "answer": "མགར་སྟོང་བཙན་ཡུལ་བཟུང་ནི་སྲོང་བཙན་སྒམ་པོའི་མེད་ཐབས་མེད་པའི་བློན་པོ་བཞིའི་ནང་གི་གཅིག་ཡིན་ཞིང༌། འཁྲུངས་ཡུལ་སྟོད་ལུང་རམ་པ་ནས་ཡིན་པ་དང༌། བློན་པོ་འདི་ཉིད་ཡི་གེ་མི་ཤེས་ཀྱང་རང་བཞིན་གྱི་བློ་རྣོ་ཞིང༌། ངང་ཚུལ་བརྟན་པ། ཆབ་སྲིད་དང་དམག་ཐབས་ལ་མཁས་པ༑ བོད་དུ་ཁོང་ལ་མཐོང་ཆེ་ཞིང༌། ཁོང་ལ་བརྟེན་ནས་བོད་ཁམས་ཆེར་སོང་ཚུལ་མཆིས་པ་ལྟར་བོད་ལ་བཀའ་དྲིན་ཤིན་ཏུ་ཆེ་བའི་ཞི་དྲག་གཉིས་ལྡན་གྱི་བློན་ཆེན་ཞིག་ཡིན་ནོ།། ཁོང་གིས་ཆོས་རྒྱལ་སྲོང་བཙན་ཞལ་བཞུགས་སྐབས་བཙན་པོར་རམ་འདེགས་ཞུས་ཏེ་ཕྱི་ནང་གི་ཟིང་ཆ་ལྷིང་འཇགས་བཏང་བ་དང༌། ཆབ་སྲིད་དང་དམག་དོན་ལམ་ལུགས་གསར་དུ་བཙུགས་པ། ཆོས་རྒྱལ་སྲོང་བཙན་སྒམ་པོའི་བཀའ་མངགས་ལྟར་མཐའ་བཞིའི་རྒྱལ་ཁབ་ཁག་ནས་བཙུན་མོ་སྤྱན་དྲངས་ཏེ་གཉེན་སྒྲིག་གི་འབྲེལ་བ་བཙུགས་པ་དང༌། བཙན་པོ་སྐུ་གཤེགས་རྗེས་སྔར་བཞིན་རྒྱུན་སྐྱོང་སྒོས་རྒྱལ་པོ་མང་སྲོང་མང་བཙན་གྱི་སྲིད་དབང་བཟུང་སྐབས་ལོ་བཅོ་ལྔའི་རིང་བཙན་པོར་ཆབ་སྲིད་ཀྱི་རོགས་རམ་བྱས། བོད་ས་གནས་སུ་རུ་བཞི་དང་སྟོང་སྡེར་བགོས་ནས་དམག་སྲིད་ཟུང་འབྲེལ་གྱིས་སྲིད་དབང་འཛུགས་པ་དང༌། ས་ཞིང་གི་རྒྱ་ཁྱོན་རྩིས་ནས་ཁྲལ་བསྡུའི་ལམ་ལུགས་འཛུགས་པ། དཔའ་མཛངས་ལྡན་པའི་དགོངས་གཞི་དང་མཛད་འཕྲིན་ཇི་ལྟ་བ་མཐའ་འཁྱོངས་གནང་སྟེ། བོད་ཡུལ་ཡོངས་ཀྱི་སྤྱི་ཚོགས་བདེ་སྐྱིད་འཁོས་སུ་ཕེབས་པ་དང༌། ཞིང་འབྲོག་གི་ཐོན་བསྐྱེད་བདག་གཉེར་ཚུགས་སུ་ཚུད་པ། ཁྱིམ་མཚེས་ས་འདྲེས་དང་བརྗེ་ཚོང་གི་འབྲེལ་བ་འཛུགས་སྤེལ་སོགས་དཔལ་འབྱོར་དར་རྒྱས་ཡོང་ཐབས་དང༌། སྤྱི་ཚོགས་དང་དམག་དོན་གྱི་སྒྲིག་གཞི་རྣམས་མུ་མཐུད་དུ་འཐུས་སྒོ་ཇེ་ཚང་དུ་བཏང་གནང་མཛད་ཡོད། དེ་བཞིན་ཕྱོགས་བཞིའི་མཐའ་མཚམས་ཀྱི་སོ་ཁ་རྣམས་བརྟན་སྲུང་ཐོག མངའ་འོག་ཆབ་འབངས་གསར་དུ་རྒྱ་བསྐྱེད་པ་སོགས་མཛད་རྗེས་ཕུལ་དུ་བྱུང་བ་བཞག་ཡོད་ཅིང༌། ཚེ་སྨད་དུ་འ་ཞའི་ཡུལ་དུ་སྔ་རྗེས་ལོ་དྲུག་དང་གྲུ་གུའི་ཡུལ་དུ་ལོ་གཅིག་བཅས་མཐའ་སྲུང་བློན་ཆེན་གྱི་མཛད་འགན་བཞེས། མེ་ཡོས་ ༦༦༧ ལོར་འ་ཞའི་ཡུལ་ནས་ཕྱིར་ལོག་སྐབས་ལམ་དུ་ཟིང་མདའ་ཞེས་པར་སླེབས་སྐབས་གཉན་འབྲས་ཀྱིས་མནར་ཏེ་སྐུ་འདས་པ་ཡིན། ད་དུང་མགར་སྟོང་བཙན་ཡུལ་བཟུང་རང་ཉིད་ཀྱིས་གསོ་སྐྱོང་ནན་པོ་གནང་བའི་མགར་གྱི་བུ་ལྔ་སྟེ། མགར་བཙན་སྙ་ལྡོམ་བུ་དང༌། མགར་ཁྲི་འབྲིང༌། མགར་བཙན་བྲོད། བློན་ཟི་མདོ་ཡེ། བློན་འབལ་ལོན་བཅས་ལས་མགར་བཙན་སྙས་ཕ་འདས་རྗེས་ལོ་ངོ་དྲུག་སོང་བ་ཆུ་སྤྲེལ་སྤྱི་ལོ་ ༦༧༢ ལོར་བཙན་པོས་བསྐོ་གཞག་མཛད་དེ་བློན་ཆེན་གྱི་གོ་གནས་བཟུང་ཞིང༌། ལོ་དེར་བུ་གཞན་གསུམ་གྱིས་དམག་དཔོན་བྱས་ཏེ་རྒྱའི་ས་མཚམས་སུ་དམག་དྲངས་ནས་འཇང་རིགས་ཀྱི་ཡུལ་ཚན་བཅུ་གཉིས་ཙམ་བཅོམ་པ་དང༌། དེ་རྗེས་བོད་དམག་གིས་ནུབ་ཕྱོགས་གྲུ་གུ་ཚོ་ཆེན་བཅུ་བོད་ཀྱི་ཆབ་འོག་ཏུ་བཅུག་པ་སོགས་ཀྱི་མཛད་རྗེས་གཟེངས་སུ་ཐོན་པ་ཞུས་ཡོད། སླར་ཡང་བོད་དམག་དང་ལི་ཡུལ་པ་མཉམ་བསྡེབས་ཀྱིས་རྒྱའི་ཡུལ་ཚན་མང་པོ་བཟུང་བ་བཅས་ལ་བརྟེན་ནས་གོང་མས་ཀྱང་དམག་དཔོན་ཞོའི་རེན་ཀོས་དང་གོ་ཞི་ཕཱན་ཟེར་བ་གཉིས་དམག་དཔུང་འབུམ་ཕྲག་གཅིག་ཙམ་ཁྲིད་ནས་བོད་དམག་ལ་འཐབ་པར་བཏང་ཡང་ཁོང་ཚོས་བོད་དམག་ལས་རྒྱལ་ཁ་ལེན་མ་ཐུབ་པར་ཕམ་ཉེས་ཆེན་པོ་བྱུང་བས་མཐར་མགར་བཙན་སྙ་ལྡོམ་བུ་དང༌། ཞོའི་རེན་ཀོས་གཉིས་ཀྱི་འདུམ་བྱས་ཏེ་རྒྱ་ཡུལ་དུ་ལོག་ཚུལ་དུང་དཀར་ཚིག་མཛོད་གཞིར་བཟུང་ནས་བཀོད། མགར་གྱི་བུ་རྒྱུད་རྣམས་ཀྱང་ཞི་དྲག་གི་བྱ་བ་གང་ལ་ཤེས་ཡོན་དང༌། དཔའ་མཛངས་བརྟུལ་ཕོད་ཅན་ཤ་སྟག་བྱུང་བར་བརྟེན་ཁོང་ཚོས་ཕ་ཤུལ་བུ་འཛིན་གྱི་ནུས་པ་གཟེངས་སུ་ཐོན་པ་བཏོན་མྱོང་བས་བོད་ལ་བཀའ་དྲིན་ཤིན་ཏུ་ཆེ་ཞིང༌། མགར་ཁྲྀ་འབྲིང་གིས་བཙན་པོ་མང་སྲོང་དང༌། འདུས་སྲོང་ཡབ་སྲས་ཀྱི་བློན་པོ་གནང་ཞིང༌། མང་སྲོང་གི་སྐུ་དུས་སུ་རང་གི་གཅེན་པོ་མགར་བཙན་སྙ་ལྡོམ་བུར་གཞོགས་དེགས་བྱས་ནས་དམག་དོན་དང༌། ཆབ་སྲིད། དཔལ་འབྱོར་བཅས་ཀྱི་འགན་ཆེན་པོ་བཞེས་པ་མ་ཟད། རང་གི་གཅེན་པོ་འདས་རྗེས་བཙན་པོའི་བཀའ་བཞིན་བློན་པོའི་ཐུགས་འགན་འཁུར་ནས་བཙན་པོར་ཆབ་སྲིད་བསྐྱངས་རོགས་མཛད། འདིས་བློན་ཆེན་གྱི་འགན་བླངས་རྗེས་འ་ཞའི་ཡུལ་དུ་དམག་དྲངས་ཤིང༌། རྒྱའི་དམག་དཔོན་འོ་ཞང་ཤོ་དང་གཡུལ་སྤྲད་དེ་ཕམ་པར་བྱས་ནས་ཤར་ཕྱོགས་སུ་རྒྱལ་ཁམས་རྒྱ་བསྐྱེད་མཛད། མཐར་ཤིང་བྱ་ལོར་ཤངས་ཀྱི་སུམ་ཆུ་བོ་ཞེས་པའི་ས་ཆར་མགར་བཙན་སྙ་ལྡོམ་བུ་དང༌། མགར་གྱི་བུ་རྒྱུད་རྣམས་མང་ཉེན་སྟག་ཙབ་ཟེར་བ་གཉིས་སྤུན་མཆེད་ནང་དམེ་བྱུང་ནས་བློན་བཙན་སྙ་གྲོངས་པར་གྲགས་སོ།།"
    },
    {
        "question": "ཆོས་རྒྱལ་སྲོང་བཙན་གྱི་གསུང་རྩོམ་གང་ཡོད་དང༌། སྲས་གུང་རི་གུང་བཙན་དང་དེའི་སྲས་མང་སྲོང་གི་ལོ་རྒྱུས་བཅས་ཇི་ལྟར་ཡིན་ནམ།",
        "answer": "རྒྱལ་པོ་འདི་ཉིད་ཀྱིས་ཡི་གེ་དང་སྒྲ་སོགས་རིག་པའི་གནས་དང༌། ཆོས་ལ་བརྩོན་པ་ཆེས་ཆེར་བསྐྱེད་ནས་ཡུན་མི་ཐུང་བའི་རིང་ལ་སྦྱངས་པ་ཆེར་མཛད་པས། མཁས་པ་ཆེན་པོར་གྱུར་ཏེ་བསྟན་བཅོས་མང་དུ་མཛད་པ་སྟེ། དཔེར་ན། བཀའ་ཆེམས་ཀྱི་ལོ་རྒྱུས་ཆེན་མོ་རྣམས་དང༌། ཐུགས་རྗེ་ཆེན་པོའི་སྒྲུབ་ཐབས་ཆོ་གའི་རིམ་པ་བརྒྱད། མདོ་སྐོར་ལེའུ་སུམ་ཅུ་རྩ་དྲུག སྒྲུབ་སྐོར་ཆེ་ཕྲན་གཉིས། ཆེན་མོ་ལ་དྲུག་སྐོར་དང་གསུམ་སྐོར་གཉིས། དེ་གཉིས་ཀྱི་བཤད་ཆོས། སྤྱིའི་ཁོག་དབུག སྒོས་ཀྱི་བཤད་འགྲེལ། ཊཱིཀྐ་དང་བསྡུས་དོན་རྣམས་དང༌། སྒྲུབ་ཕྲན་ལ་རྒྱས་འབྲིང་བསྡུས་གསུམ་སོགས་དང༌། གཞན་ཡང་ཆོས་སྲིད་ཀྱི་ལུགས་གཉིས་ཀྱི་བསྟན་བཅོས་མང་པོ་ཡོད་ཅེས་༵༵བོད་ཀྱི་ལོ་རྒྱུས་ཀུན་དགའི་མེ་ལོང་ཀཀ དུ་གསལ་བ་ལྟར་ལགས་སོ།། བོད་རྒྱལ་གདུང་རབས་སོ་བཞི་པ་གུང་སྲོང་གུང་བཙན་ནམ་སྲས་གུང་རི་གུང་བཙན་ནི། ཡོངས་གྲགས་ལོ་རྒྱུས་ལྟར་ན་ཆོས་རྒྱལ་སྲོང་བཙན་སྒམ་པོ་དགུང་ལོ་གྱ་གཉིས་བཞུགས་པ་དང༌། སྟོད་ལུང་མོང་བཟའ་ཁྲི་ལྕམ་ལ་ས་ཁྱི་སྤྱི་ལོ་ ༦༣༨ ལོར་བྲག་ལྷ་བཀྲ་ཤིས་གཞལ་ཡས་ཁང་དུ་སྲས་གུང་རི་གུང་བཙན་སྐུ་འཁྲུངས་ཤིང༌། བཙན་པོ་འདི་དགུང་ལོ་བཅུ་གསུམ་སྟེ་བོད་ལྕགས་ཁྱི་སྤྱི་ལོ་ ༦༥༠ ལོར་ཡབ་སྲོང་བཙན་སྒམ་པོས་རྒྱལ་སར་བསྐོས་ནས་ལོ་ལྔའི་རིང་རྒྱལ་སྲིད་བསྐྱངས། བཙུན་མོ་འ་ཞ་བཟའ་མང་མོ་རྗེ་ཁྲི་དཀར་ཁབ་ཏུ་བཞེས་ཏེ་རིགས་སྲས་མང་སྲོང་མང་བཙན་འཁྲུངས། བློན་པོ་མྱང་ངམ་པོ་རྗེ་ཞང་སྣང་དང་སྣུབས་བཙན་ཏོ་རེས་བྱས། རང་གི་ཡུམ་དང་ལྷན་དུ་དཔལ་གྱི་ཡེར་པའི་ལྷ་ཁང་བཞེངས་པར་མཛད་དོ།། བཙན་པོ་འདིའི་དུས་སུ་ཇ་དང་རོལ་མོ་སོགས་རྒྱ་ནག་ནས་བོད་དུ་དར། ཁོང་གིས་ཆབ་སྲིད་ལོ་ལྔ་མཛད་དེ་མེ་ཡོས་སྤྱི་ལོ་ ༦༥༥ ལོར་དགུང་ལོ་བཅོ་བརྒྱད་སྟེང་སྐུ་གཤེགས། གུང་སྲོང་ཡབ་ཀྱི་སྐུ་དུས་སུ་རྒྱལ་སྲིད་བསྐྱངས་མཐར་ཡབ་ཀྱི་གོང་དུ་སྐུ་གཤེགས་པས་ཡབ་ཆོས་རྒྱལ་སྲོང་བཙན་སྒམ་པོས་སླར་ཡང་རྒྱལ་སྲིད་བསྐྱངས། བཙན་པོ་འདིའི་བང་སོ་དོན་མཁར་མདའ་རུ་བརྩིགས་ཤིང༌། མེས་པོ་གནམ་རི་སྲོང་བཙན་གྱི་བང་སོའི་གཡོན་དུ་ཡོད་ལ། བང་སོའི་མིང་ལ་གུང་ཆེན་གུང་རི་ཞེས་གྲགས་སོ།། བོད་རྒྱལ་གདུང་རབས་སོ་ལྔ་པ་བཙན་པོ་མང་སྲོང་མང་བཙན་ནི་ཡབ་གུང་རི་གུང་བཙན་དང༌། ཡུམ་འ་ཞ་བཟའ་མང་མོ་རྗེ་ཁྲི་དཀར་གཉིས་ཀྱི་སྲས་སུ་ཆུ་གླང་སྤྱི་ལོ་ ༦༥༣ ལོར་འཁྲུངས། ༼སྲོང་བཙན་འདས་པའི་ལོ་སྟེ་མེ་རྟ་ ༦༤༦ ལོར་འཁྲུངས་ཚུལ་བཅས་མི་མཐུན་པ་ཡོད།༽ དགུང་ལོ་གསུམ་ལ་སླེབས་དུས་སྲིད་ཁྲིར་བསྐོས། ཁོང་ཁྲིར་བཞུགས་སྐབས་དགུང་ན་ཕྲ་བས་རྒྱལ་སྲིད་སོགས་ཕྱི་ནང་གི་བྱ་བ་ཐམས་ཅད་མེས་པོའི་བློན་ཆེན་མགར་སྟོང་བཙན་གྱིས་གྲོགས་བྱས་ཏེ་རྒྱལ་སྲིད་ལོ་བཅོ་ལྔ་བསྐྱངས། འབྲོ་བཟའ་ཁྲི་མ་ལོད་ཁབ་ཏུ་བཞེས། བོད་མེ་བྱི་སྤྱི་ལོ་ ༦༧༦ ལོར་ ༼ས་ཡོས་ ༦༧༩ དགོངས་རྫོགས་ཀྱང་ཟེར།༽ གཙང་གི་བར་སྣང་སྒང་དུ་གཤེགས་པ་དང༌། བང་སོ་དེ་ཡང་རིན་ཆེན་གྱིས་བཀང་སྟེ་མེས་པོ་སྲོང་བཙན་གྱི་བང་སོའི་གཡོན་དུ་བརྩིགས། བང་སོའི་མིང་ནི་སྔོ་གཞེར་ཧྲལ་པོ་ཞེས་གྲགས་སོ།།"
    },
    {
        "question": "བཙན་པོ་འདུས་སྲོང་མང་པོ་རྗེ་རླུང་ནམ་འཕྲུལ་གྱི་རྒྱལ་པོའི་ལོ་རྒྱུས་དང་མཛད་རྗེས། རྩལ་པོ་ཆེ་མི་བདུན་བྱུང་བ་གང་དག་ཡིན་ནམ།",
        "answer": "བོད་རྒྱལ་གདུང་རབས་སོ་དྲུག་པ་འདུས་སྲོང་མང་པོ་རྗེ་རླུང་ནམ་འཕྲུལ་གྱི་རྒྱལ་པོ་ནི་ཡབ་བཙན་པོ་མང་སྲོང་མང་བཙན་དང༌། ཡུམ་འབྲོ་བཟའ་ཁྲི་མ་ལོད་ཀྱི་སྲས་སུ་བོད་ས་ཡོས་སྤྱི་ལོ་ ༦༧༩ ལོར་སྒྲགས་ཀྱི་ལྷ་ལུང་དུ་སྐུ་འཁྲུངས། ཡབ་གཤེགས་ནས་ལོ་གསུམ་རིང་གསང་རྒྱ་བྱས་ཤིང་སྐུ་ན་ཕྲ་བའི་དུས་ཡུམ་གྱིས་ཆབ་སྲིད་ཀྱི་འགན་བཟུང༌། ༵༵ཏུན་ཧོང་གཏེར་ཡིགཀཀ ལས། བཙན་པོ་ཁྲི་འདུས་སྲོང༌། སྐུ་ཆུང་ནས་གཞོན་གྱིས་ཀྱང༌། ཕག་རྒོད་ལ་བཤན་གྱིས་མཛད། གཡག་རྒོད་སྒྲོག་ཏུ་བཅུག སྟག་གི་རྣ་བ་ལ་བཟུང་བ་སོགས་པ། ཐུགས་སྒམ་པའི་སྟེང་དུ་སྐུ་རྩལ་ཆེན་པོས་བསྣན་ཏེ༑ མི་དང་མི་འདྲ་བར་འཕགས་པས་ཉི་འོག་རྒྱལ་པོ་ཐམས་ཅད་དང༌། འབངས་མགོ་ནག་ཕྱོགས་ཀྱིས་མཚན་བླ་དྭགས་འཕྲུལ་གྱི་རྒྱལ་པོ་ཞེས་བཏགས་སྟེ༑ བཀའ་མཆིད་ཀྱི་དཔེར་བརྗོད་དོ་ཞེས་གསལ་པོར་འཁོད་ཡོད་པས་ཁོང་ཆུང་དུས་སྐུ་རྩལ་གཞན་དང་མི་འདྲ་བ་ཁྱད་དུ་འཕགས་པའི་དཔའ་མཛངས་ཅན་ཞིག་ཡིན་སྟབས་མཚན་ལའང་དུས་སྲོང་མང་རྗེ་རླུང་ནམ་འཕྲུལ་གྱི་རྒྱལ་པོ་ཞེས་གསོལ་ཏེ་འབངས་མགོ་ནག་ཀུན་གྱིས་བསྔགས་པར་བྱེད། བཙུན་མོ་མཆིམས་བཟའ་བཙན་མོ་ཏོག་ཁབ་ཏུ་བཞེས་ཁབ་ཏུ་བཞེས་པ་དང༌། མགར་བཙན་སྙ་ལྡོམ་བུས་བློན་པོ་བྱས་ཤིང་དེ་གྲོངས་རྗེས་མགར་ཁྲི་འབྲིང་གིས་བློན་པོ་བྱས་ཏེ་རྒྱལ་ཁམས་དབང་དུ་བསྡུས། ལྷག་པར་རྒྱ་བོད་ཀྱི་ས་མཚམས་སྲུང་སྟབས་རྒྱའི་ལོ་རྒྱུས་སུའང་གྲགས་ཆེའོ།། ཁོང་དགུང་ལོ་ཉི་ཤུ་རྩ་དགུ་སྟེ་ཆུ་ཡོས་སྤྱི་ལོ་ ༧༠༣ ལོར་བཙན་པོའི་མངའ་འོག་ཏུ་ཡོད་པའི་འཇང་པ་རྣམས་ཀྱིས་ངོ་ལོག་བྱས་པར། བཙན་པོ་ངོ་མས་དམག་སྣ་དྲངས་ཏེ་སླར་ཡང་མངའ་འོག་ཏུ་བསྡུས་ཤིང་བཙན་པོ་རང་ཉིད་དམག་ཐོག་ཏུ་འདས། འདས་ལོ་ཤིང་འབྲུག་སྤྱི་ལོ་ ༧༠༤ ཡིན་པར་བཞེད་ཅིང༌། སྲས་དགུང་ན་ཕྲ་བས་ཡབ་འདུས་སྲོང་གི་ཡུམ་དང་བཙན་པོ་འདིའི་རྨོ་བོ་ཡིན་པ་འབྲོ་བཟའ་ཁྲི་མ་ལོད་ཅེས་དབང་གྲགས་ལྡན་པ་ཞིག་བྱུང་བ་དེས་སྲིད་བསྐྱངས་པར་མཛད་དོ།། ༵༵འཁྲུངས་རབས་གསོལ་འདེབསས་ཀཀ ལས། ཇ་དང་དཀར་ཡོལ་སྤྱད་སྲོལ་འདུས་སྲོང་རྗེ། །ཞེས་གསུངས་པ་ལྟར་རྒྱལ་པོ་བསྙུང་བའི་རྐྱེན་གྱིས་དེ་ལ་ཕན་པའི་ཇ་འཚོལ་དུ་བཏང་བས་རྒྱ་ནག་ནས་བོད་དུ་ཇ་ཐོག་མར་བྱུང་ཞིང་ཇ་འདེབས་པའི་སྲོལ་དར་བ་དང༌། ཇ་བཞེས་པའི་སྣོད་བཟང་པོ་བོད་དུ་དཀར་ཡོལ་བོད་དཀར་བཟོས་ཏེ་དར་ཚེ་ཞེས་མིང་འདོགས་ཀྱང་མཛད་པས་བོད་དུ་ཇ་དང་དཀར་ཡོལ་བྱུང་བའི་སྔོན་མ་འདི་ཡིན་པར་འདོད་ཅིང༌། རོལ་མོའི་རྣམ་གྲངས་ཀྱང་མང་པོ་བྱུང༌། བཙན་པོ་འདིའི་བང་སོའི་མིང་ལ་ལྷ་རི་ཅན་ནམ་སེངྒེ་བརྩེགས་པ་ཅན་ཞེས་པ་ཡབ་མང་སྲོང་མང་བཙན་གྱི་གཡོན་ངོས་ན་ཡོད་ཅིང༌། མཐའ་ལ་ལྕགས་རི་ཡང་ཡོད་ཅེས་གསལ་ཞིང༌། བང་སོ་འདི་འབངས་གྱེན་ལོག་སྐབས་བྲེང་འཁྱོས་འཁུས་བྲུས་ཟིན་པས་དེང་བང་སོའི་ཤུལ་ཙམ་ལས་མེད་སྐད་དོ།། བཙན་པོ་འདུས་སྲོང་མང་རྗེ་རླུང་ནམ་འཕྲུལ་གྱི་རྒྱལ་པོའི་སྐུ་དུས་སུ་བློན་པོ་རྩལ་པོ་ཆེ་མི་བདུན་བྱུང་སྟེ། རྔོག་རིང་ལ་ནག་པོས་གླང་པོ་ཆེའི་ཕྲུ་གུ་ཐེག་པ་དང༌། རྔོག་གླིང་ཁམས་ཀྱིས་གཡག་གྲུས་པོ་ཆེ་ཐེག གནོན་རྒྱལ་མཚན་གྱིས་མདའ་སྟེའུ་ཁ་མས་བྱ་ཁྲའི་སྐེད་པ་བཅད་ནུས། དབས་རྒོད་ལྡོངས་བཙན་གྱིས་མིག་རྒྱང་གསུམ་ལ་མདའ་རྒྱང་གཅིག་གིས་སླེབས་ནུས། འགོས་གཡག་ཆུང་གིས་ཤ་བའི་རླིད་བུ་བྱེ་མས་བཀང་བ་ཀླད་ནུས། ཅོག་རོ་འབྲོང་གཤོར་གྱིས་འབྲོང་ཐུར་དུ་བརྒྱུགས་པ་གྱེན་ལ་འཐེན་ཐུབ། གནོན་ཁྲི་བདུན་གཡུ་སྦྱིན་གྱིས་རྟ་གཡང་ལ་མཆོངས་པ་གྱེན་ལ་འཐེན་ནུས་པ་བཅས་ཀྱི་རྩལ་དང་ལྡན་པའི་བློན་པོ་བདུན་བྱུང་བ་ཡིན། འདི་དག་ནི་བཙན་པོ་འདུས་སྲོང་མང་རྗེ་རླུང་ནམ་འཕྲུལ་གྱི་རྒྱལ་པོའི་དམག་དཔོན་ཆེན་པོ་བདུན་ཡིན་ཏེ། རྟ་དཀྱུ་བ་ལ་མཁས་པ། མདའ་འཕེན་པ་མཁས་པ། རྐྱང་དང་བང་འགྲན་ཐུབ་པ། འབྲོང་དང་སྦེ་བཀྱེ་ཐུབ་པ་སོགས་དཔའ་རྩལ་ཤིན་ཏུ་ཆེ་བའི་དམག་དཔོན་ཡིན་པར་༵༵ཀུན་དགའི་མེ་ལོང་ཀཀ ལས་གསུངས་ཤིང༌། འདི་སྐབས་མངའ་ཐང་དཔལ་འབྱོར་ནི་ལྷ་དང་མཉམ། སྟོབས་དང་མཐུ་རྩལ་གྱིས་ནི་མཐའ་བཞི་ལས་རྒྱལ་ལོ།།"
    },
    {
        "question": "རྒྱལ་རབས་སོ་བདུན་པ་ཁྲི་ལྡེ་གཙུག་བརྟན་ནམ་མེས་ཨག་ཚོམ་གྱི་ལོ་རྒྱུས་དང༌། ཁོང་གིས་མཛད་རྗེས་གང་དང་གང་བཞག་ཡོད་དམ།",
        "answer": "བོད་རྒྱལ་གདུངས་རབས་སོ་བདུན་པ་ཁྲི་ལྡེ་གཙུག་བརྟན་ནམ་མེས་ཨག་ཚོམ་ནི་ཡབ་འདུས་སྲོང་མང་པོ་རྗེ་དང་ཡུམ་མཆིམས་བཟའ་བཙན་མོ་ཏོག་གཉིས་ཀྱི་སྲས་སུ་བོད་མེ་བྱ་སྤྱི་ལོ་ ༦༩༧ ལོར་ཕོ་བྲང་ལྡན་དཀར་དུ་འཁྲུངས་ཤིང༌། སྐུ་ན་ཕྲ་དུས་མཚན་དུ་རྒྱལ་བཙུག་རུ་ཞེས་དང༌། སྨ་ར་དང་བགྲེས་ཉམས་ཆེ་བས་མེས་ཨག་ཚོམ་དུ་གྲགས། འཇང་བཟའ་ཁྲི་བཙུན་ཁབ་ཏུ་བཞེས་པས་སྲས་ལྷ་བུ་འདྲ་བ་སྣའི་གཟེངས་མཐོ་བ། དཔྲལ་བའི་དབྱེས་ཆེ་བ་ཤིན་ཏུ་མཛེས་པ་ཞིག་སྐུ་བལྟམས་པས་ཞང་བློན་རྣམས་ཀྱིས་ལྷ་སྲས་འདི་མི་མིན་ལྷ་ཡི་དབོན་པོ་ཡིན་ཞེས་སྨྲས་པས་དེ་ནས་བཟུང་མཚན་ལ་འཇང་ཚ་དབོན་ཞེས་རང་ཆགས་སུ་སོང༌། ལྷ་སྲས་སྐུ་ནར་སོན་སྐབས་བཙུན་མོ་བླང་བའི་གྲོས་བྱས་པར། ཡབ་རྗེའི་བློན་པོ་གཉགས་ཁྲི་བཟང་ཡང་སྟོན་གྱིས་རང་ཉིད་ཀྱི་བུ་མོ་ལྷ་སྲས་ལ་ཕུལ་ཟེར་ཡང་ཞང་ཏོ་རེ་ལྷས་བྱིན་སོགས་ཀྱིས་དེར་མ་ཉན་པར་མེས་སྲོང་བཙན་གྱི་ལུགས་ལྟར་བྱ་ཟེར་ནས་རྒྱ་ནག་ཏུ་གྱིམ་ཤིང་ཀོང་ཇོ་སློང་དུ་སོང་བའི་ཤུལ་དུ། བོད་བློན་རྣམས་ཀྱིས་མཚན་མོ་ཟླ་འོད་ལ་རྟ་རྒྱུགས་པར་རྒྱལ་བུས་ཀྱང་རྟ་རྒྱུག་པས་རྟས་བསྐྱུར་ཏེ་འདས། འཇང་ཚ་ལྷ་དབོན་བང་སོ་མེས་ཀྱི་མདུན། །ཟླུམ་པོར་བརྩིགས་ནས་གཏེར་ཡང་སྦས་སོ་སྐད། །ཅེས་པ་ལྟར་རོ།། དེ་ནས་རྒྱལ་པོས་ཕོ་ཉ་མངགས་ནས་ཀོང་ཇོ་ལ་ཁྱོད་ཀྱི་སྐྱེས་པའི་འོས་ངའི་བུ་ལྷ་འདྲ་བ་དེ་རྐྱེན་ངན་ལས་འདས། ཁྱོད་རང་ང་ལ་བལྟས་ནས་འོང་ངམ་ཕྱིར་ཡུལ་དུ་ལོག་པ་གང་མོས་གྱིས་ཤིག་ཅེས་བྱུང་བས། དེར་རྒྱ་མོ་ན་རེ། བུ་མོའི་འདུན་མ་ལན་གཅིག་ཡིན་པས་སྐྱིད་སྡུག་ཅི་བྱུང་ཡང་བོད་དུ་འགྲོ་ཞེས་འོངས་པས་ལྕགས་ཁྱི་སྤྱི་ལོ་ ༧༡༠ ལོར་བོད་དུ་ཕེབས་ནས་ལོ་ཉི་ཤུ་རྩ་དགུ་བཞུགས། ཤིང་ས་ཡོས་སྤྱི་ལོ་ ༧༣༩ ལོར་འདས་ཤིང༌། བང་སོ་འཕྱོང་རྒྱས་རྒྱབ་རིར་བརྩིགས་སོ།། སྦས་སྐྱེས་བཟང་སྟོང་བཙན་དང༌། མཆིམས་རྒྱལ་གཟིགས་ཤུ་ཏིང༌། འབྲོ་ཆུ་བཟུང་འོར་མང་གསུམ་གྱིས་བློན་པོ་མཛད། བྲན་ཀ་མུ་ལེ་ཀོ་ཥ་དང་གཉགས་ཛྙ་ན་ཀུ་མ་ར་གཉིས་ཕོ་ཉར་བརྫངས་ཏེ། གངས་རི་ཏེ་སེ་ལ་པཎ་ཊི་ཏ་སངས་རྒྱས་གསང་བ་དང་ཞི་བ་གཉིས་སྤྱན་འདྲེན་དུ་བཏང་ཡང་སྤྱན་མ་འདྲོང་པར་ཐེག་ཆེན་མདོ་ལྔ་བློར་བཟུང་ནས་འོངས་པ་གླེགས་བམ་ལྔར་བཞེངས་ཏེ་བཞུགས་ཁང་དུ་བྲག་དམར་མགྲིན་བཟང་དང༌། བྲག་དམར་ཀ་རུ༑ གསང་མཁར་བྲག ལྷ་ས་མཁར་བྲག མཆིམས་ཕུ་ནམ་རལ། མ་ས་གོང་གི་ལྷ་ཁང་བཅས་བཞེངས་པར་མཛད་དོ།། བཙན་པོ་ཁྲི་ལྡེ་བཙུག་བརྟན་གྱིས་སྨན་པ་གཡུ་ཐོག་ཁྱུང་པོ་རྡོ་རྗེའི་བུ་གཡུ་ཐོག་ཡོན་ཏན་མགོན་པོ་བླ་སྨན་དུ་བསྟེན་གནང་མཛད་ལ། རྒྱ་ཡུལ་ནས་གསེར་འོད་དམ་པ་དང༌། འདུལ་བ་ལས་རྣམ་པར་འབྱེད་པ། སྨན་དཔྱད་ཀྱི་རིགས་བསྒྱུར་བ་དང༌། ཕོ་བྲང་འཕང་ཐང་མ་བརྩིགས་པར་མཛད། བོད་ཆུ་བྱ་སྤྱི་ལོ་ ༧༣༣ ལོར་རྒྱ་བོད་གཉིས་ཀྱི་ས་མཚམས་ཁྲི་ལིང་ཀ་རྡོ་རིང་བཙུགས་ཤིང་ཕན་ཚུན་ཉོ་ཚོང་བྱས་པ་སོགས་མཛད་རྗེས་རླབས་ཆེན་འཇོག་གནང་མཛད་མཐར་ཁོང་གི་བློན་པོ་འབལ་ལྡོང་ཙབ་དང་ལང་མྱེས་ཟིགས་ཀྱིས་གཡོ་ཐབས་ལ་བརྟེན་ནས་སྐུ་བཀྲོངས་པའོ།།"
    },
    {
        "question": "བོད་ཀྱི་རྒྱལ་རབས་སོ་བརྒྱད་པ་བཙན་པོ་ཁྲི་སྲོང་ལྡེའུ་བཙན་གྱི་ལོ་རྒྱུས་དང༌། ཁོང་གི་བླ་མེད་ཀྱི་མཛད་རྗེས་རྣམས་ཇི་ལྟར་ཡིན་ནམ།",
        "answer": "བོད་རྒྱལ་གདུང་རབས་སོ་བརྒྱད་པ་ཆོས་རྒྱལ་མེས་དབོན་རྣམ་གསུམ་གྱི་ཡ་གྱལ་ཆོས་རྒྱལ་ཁྲི་སྲོང་ལྡེའུ་བཙན་མཆོག་ནི། ཆུ་རྟ་སྤྱི་ལོ་༧༤༨ ལོར་ཕོ་བྲང་བྲག་དམར་དུ་ཡབ་རྒྱལ་པོ་ཁྲི་ལྡེ་གཙུག་བརྟན་མེས་ཨག་ཚོམ་ཅན་དང༌། ཡུམ་སྣ་ནམ་བཟའ་མང་མོ་རྗེ་གཉིས་ཀྱི་སྲས་སུ་སྐུ་འཁྲུངས། དགུང་ལོ་བཅོ་ལྔ་བཞེས་པ་མེ་སྤྲེལ་ལོ་སྟེ་སྤྱི་ལོ་ ༧༥༦ ལོར་མི་འཇིགས་གདོང་ལྔའི་ཁྲི་ལ་བཞུགས་ནས་ལོ་ངོ་ཞེ་གཅིག་རིང་རྒྱལ་སྲིད་ཆོས་བཞིན་བསྐྱངས་ཏེ་བོད་ཀྱི་རྒྱལ་རབས་ཀྱི་མངའ་ཐང་དར་རྒྱས་ཆེ་བའི་རྩེ་མོར་སོན་ཏེ༑ ཆབ་སྲིད་མཐའ་བཞིར་བཀྱེད་ཅིང་འཛམ་གླིང་སུམ་གཉིས་ས་ཡི་དཀྱིལ་འཁོར་དབང་དུ་བཟུང་བས་ཆོས་སྲིད་གཉིས་ཀར་མཛད་རྗེས་རླབས་ཆེ་བྱུང་བ་གཤམ་གསལ། སློབ་དཔོན་པདྨ་འབྱུང་གནས་དང་མཁན་ཆེན་ཞི་བ་འཚོ་སོགས་བོད་དུ་གདན་འདྲེན་ཞུས་ཏེ། བོད་ཀྱི་དགོན་སྡེའི་ཐོག་མ་བསམ་ཡས་ལུགས་གསུམ་མི་འགྱུར་ལྷུན་གྱིས་འགྲུབ་པའི་གཙུག་ལག་ཁང་སོགས་བཞེངས་ནས་སད་མི་བདུན་རབ་ཏུ་བྱུང་བ་དང༌། བཙན་པོ་རང་ཉིད་ས་གནས་སོ་སོར་ཕེབས་ཐོག་བོད་ཕྲུག་ཤེས་རབ་གསལ་ཞིང་སྨྲ་ལྕེ་བདེ་བ་འདེམས་སྒྲུག་གིས་བསམ་ཡས་སྒྲ་བསྒྱུར་རྒྱ་གར་གླིང་དུ་ཡིག་བསྒྱུར་གྱི་སློབ་གྲྭ་ཐོག་མར་འཛུགས་པ་གནང་སྟེ་ལོ་ཙྭ་བའི་དཔུང་ཁག་གསོ་སྐྱོང་གནང་ནས་མདོ་སྔགས་རིག་གནས་དང་བཅས་པའི་གསུང་རབ་སྒྲ་བསྒྱུར་མཛད་ནས་སངས་རྒྱས་ཀྱི་བསྟན་པ་དར་ཞིང་རྒྱས་པར་མཛད། ལྷག་པར་དུ་ཕྱི་ནང་གི་སྨན་པ་མཁས་པ་ཕྱིར་གཏོང་ནང་འདྲེན་གྱིས་སྨན་གཞུང་གསར་རྩོམ་དང་ཡིག་བསྒྱུར་ཟུང་འབྲེལ་གྱི་ཐོག་ནས་གསོ་རིག་གི་བསྟན་པ་ཉིན་མོ་ལྟར་གསལ་བར་མཛད་ནས་འགྲོ་བའི་ནད་ཀྱི་སྡུག་བསྔལ་འཇོམས་པར་མཛད། རྒྱ་བོད་གཉིས་བར་སྐབས་རེ་འཁྲུགས་རྩོད་དང་སྐབས་རེ་འདུམ་པ་ཐེངས་མང་བྱུང་ཞིང༌། སྲིད་དབང་བཟུང་ནས་ལོ་བདུན་པ་ཆུ་སྟག་སྤྱི་ལོ་ ༧༦༢ ལོར་དམག་དཔོན་ཞང་རྒྱལ་གཟིགས་དང༌། བློན་སྟག་སྒྲ་ཀླུ་གོང༌། བློན་སྟོང་བཙན་སོགས་ཀྱིས་བོད་དམག་འབུམ་གཅིག་ཙམ་ཁྲིད་ནས་རྒྱ་ཁོངས་མཁར་དང་ས་ཆ་མང་པོ་ཕྲོགས་བཟུང་གིས་རྒྱལ་ས་ཁྲང་ཨན་བཟུང༌། རྒྱ་ནག་གི་གོང་མ་ཡང་གནས་སྐབས་རྒྱལ་ས་ལས་བྲོས་དགོས་པ་སོགས་རྒྱ་བོད་ཀྱི་ཡིག་ཆ་གཉིས་ཀར་གསལ། སྲིད་དོན་གྱི་བྱས་རྗེས་ཡོད་པའི་བློན་པོ་རྣམས་ལ་གཟེངས་བསྟོད་དང༌། སྲིད་ཀྱི་བྱ་བ་གལ་ཆེའི་རིགས་རྒྱལ་བློན་གྲོས་བསྡུར་གྱིས་སྲིད་དབང་གི་སྟོབས་ཤུགས་ཆེན་པོ་བྱུང༌། དམག་དོན་དང་སྲིད་དོན་ཐོག་བྱས་རྗེས་ཆེ་བའི་བློན་པོ་རྣམས་ལ་གཟེངས་བསྟོད་ཀྱི་བཀའ་གཙིགས་དང༌། གོ་གནས། སྡེ་མི་སེར་གྱི་བྱ་དགའ་བཅས་གང་འོས་གནང་སྟེ་མིག་དཔེ་བཟང་པོ་འཇོག་གནང་མཛད་པ་བཅས་མཛད་རྗེས་རྨད་དུ་བྱུང་བ་དང༌། ཁོང་གི་མཆིམས་བཟའ་ལྷ་མོ་བཙུན་དང༌། མཁར་ཆེན་བཟའ་མཚོ་རྒྱལ། འབྲོ་བཟའ་བྱང་ཆུབ་སྒྲོན། ཚེ་སྤོང་བཟའ་མེ་ཏོག་སྒྲོན། ཕོ་ཡོང་བཟའ་རྒྱལ་མོ་བཙུན་བཅས་བཙུན་མོ་ལྔ་ཁབ་ཏུ་བཞེས་ཤིང་རིགས་སྲས་མུ་ཁྲི་བཙན་པོ་སོགས་སྐུ་འཁྲུངས། ཁོང་གི་བློན་པོ་གྲགས་ཆེ་བ་ནི་སྣང་བཞེར་ཟླ་བཙན་དང༌། མཆིམས་རྒྱལ་གཟིགས་ཤུ་ཏིང༌། བློན་སྐྱེས་བཟང་རྒྱལ་ཀཽང༌། ཞང་སྟོང་བཙན། སྦྲང་རྒྱལ་སྒྲ་ལེགས་གཟིགས། དབས་བཙན་བཞེར་མདོ་ལོད། བློན་ཁྲི་སྒྲ་སྟག་ཚབ། སྟག་སྒྲ་ཀླུ་ཁོང༌། འགོས་ཁྲི་བཟང་ཡབ་ལྷག གཉེར་སྟག་བཙན་གདོང་གཟིགས། མ་ཞང་གྲོམ་པ་སྐྱེས་བཅས་དང༌། རྟེན་རབ་འབྱུང་ཡིན་པའི་བློན་པོ་བྲན་ཁ་དཔལ་ཡོན་དང༌། མྱང་ཏིང་འཛིན་བཟང་གཉིས་བཅས་བྱུང་ངོ༌།། གཞན་ཡང་བཙན་པོ་ཁྲི་སྲོང་ལྡེ་བཙན་གྱི་རིང་ལ་ལོ་ཙཱ་བ་པ་གོར་བཻ་རོ་ཙ་ན་དང༌། ལྡན་མ་རྩེ་མང༌། ཁ་ཆེ་ཨཱ་ནནྟ་སྟེ་རྒན་པ་གསུམ་དང༌། གཉགས་ཛྙཱ་ན་ཀུ་མ་ར། འཁོན་ཀླུའི་དབང་པོ། རྨ་རིན་ཆེན་མཆོག་སྟེ་བར་པ་གསུམ། སྐ་བ་དཔལ་བརྩེགས། ཅོག་རོ་ཀླུའི་རྒྱལ་མཚན། ཞང་ཡེ་ཤེས་སྡེ་སྟེ་ལོ་ཙཱ་བ་གཞོན་པ་གསུམ་བཅས་ལོ་ཙྭ་བ་རབ་དགུར་གྲགས་པ་རྣམས་འདི་དུས་བྱུང༌། དེ་ལྟར་ཆོས་སྲིད་ཀྱི་ལས་དབང་གྲུབ་སྟེ། བོད་ལུགས་མེ་གླང་སྤྱི་ལོ་ ༧༩༧ ལོར་དགུང་ལོ་ལྔ་བཅུ་ང་ལྔ་པར་རྒྱལ་སྲིད་སྲས་མུ་ནེ་བཙན་པོར་གཏད། རྗེས་ལོ་ས་སྟག་སྤྱི་ལོ་ ༧༩༨ ལོར་དགོངས་པ་ཆོས་དབྱིངས་སུ་གཤེགས་ཤིང༌། བང་སོ་མུ་ར་རི་ལ་བརྩིགས་ཤིང་མདུན་དུ་རྡོ་རིང་ཡི་གེ་ཅན་ཞིག་བཙུགས་སོ།།"
    },
    {
        "question": "ཁྲི་སྲོང་ལྡེའུ་བཙན་གྱིས་མཐའ་བཞི་དབང་དུ་བསྒྱུར་ཏེ་ཆབ་སྲིད་མངའ་ཐང་དར་ཚུལ་དང༌། ནང་ཆོས་དར་སྤེལ་མཛད་ཚུལ་ཇི་ལྟར་ཡིན།",
        "answer": "འཛམ་གླིང་རྒྱལ་པོ་ཁྲི་སྲོང་ལྡེའུ་བཙན་དུ་གྲགས་པའི་བཙན་པོ་འདིས་རང་ལ་གློ་ཉེ་བའི་བློན་པོ་རྣམས་ལ་བརྟེན་ནས་ཙོང་ཁ་ཆེ་ཆུང་དང༌། ཀ་ཆུ། ཟོང་ཆུ་སོགས་ལ་བོད་དམག་དྲངས་ཏེ་མཁར་བཙན་མང་པོ་ཕབ།  ཁྱད་པར་དུ་བོད་ཆུ་ཡོས་སྤྱི་ལོ་ ༧༦༣ ལོར་བློན་ཞང་རྒྱལ་གཟིགས་དང་དམག་དཔོན་སྟག་སྒྲ་ཀླུ་ཁོང༌། ཞང་སྟོང་བཙན་སོགས་ཀྱིས་དམག་འབུམ་ཕྲག་ཙམ་ཁྲིད་དེ་ཐང་གི་རྒྱལ་ས་ཁྲང་ཨན་བླངས་ཤིང༌། ཐང་ཏེའི་ཙུང་དང་བློན་ཆེན་ཀོ་ཛུ་ཀི་འཁོར་བཅས་ཧྲན་ཀྲུའུ་ས་གནས་སུ་བྲོས། བོད་དམག་གིས་གྱིམ་ཤིང་ཀོང་ཇོའི་ཚ་བོ་ལི་ཁྲིན་ཧུང་ཟེར་བ་གོང་མའི་ཁྲིར་བསྐོས་པ་དང༌། རྒྱ་ནག་གིས་ལོ་ལྟར་བོད་ལ་དཔྱ་ཁྲལ་འབུལ་རྒྱུའི་ཆོད་ཡིག་བཞག་པར་མཛད། འོན་ཀྱང༌། བོད་དམག་རྣམས་ཀྱིས་ཚ་བ་མ་ཐེག་པས་ཉིན་བཅོ་ལྔ་ཙམ་ལས་མ་འདས་པར་ཕྱིར་འཐེན་བྱས། ཁྲི་སྲོང་ལྡེའུ་བཙན་གྱིས་ཐེངས་དེའི་བོད་བློན་བྱས་རྗེས་ཅན་ཚོར་གཟེངས་བསྟོད་དང་བྱ་དགའ་གནང༌། གཞན་རྨ་ཆུའི་བྱང་ཕྱོགས་སུ་རྐྱེན་པོ་མི་དགུ་སྟེ། དམག་དཔོན་སྟོབས་ལྡན་དགུ་སོགས་དམག་དང་བཅས་པ་མངགས་ནས་ཡུལ་དེའི་དགྲ་ཟླ་ཆམ་ལ་ཕབ་ནས་ཡུལ་གྲུ་དེ་བརྟན་པོར་བསྲུང་དུ་བཅུག ལོ་མང་འགོར་རྗེས་དམག་དཔོན་ཚོས་ས་མཚམས་ནས་ཕྱིར་ལོག་ཆོག་མིན་གྱི་ཞུ་སྙན་ཕུལ་བར་རྒྱལ་པོས་བཀའ་མ་བྱུང་བར་ཕྱིར་མ་ལོག་ཅིག ཅེས་བཀའ་ཕབ་པར་བངརྟེན་ཕྱིས་སུ་ཁོ་ཚོའི་མིང་ལ་བཀའ་མ་ལོག་ཅེས་མིང་ཐོགས། དཔའ་རིས་དང་མདོ་སྨད་ཀྱི་མི་རྒྱུད་མང་པོ་ཞིག་དེ་ལས་མཆེད་པར་གྲགས་སོ།། གཞན་ཡང་རྒྱ་གར་ནས་སངས་རྒྱས་ཀྱི་རིང་བསྲེལ་འདྲེན་ཕྱིར། འགོས་ཀྱི་དམག་དཔོན་བྱས་ཏེ་རྟ་དམག་འབུམ་ཚོ་ཁ་ཤས་སོང་ནས་མཁར་ཆེ་ཆུང་དུ་མ་ཞིག་དབང་དུ་བསྡུས་ཤིང༌། མ་ག་དྷའི་རྒྱལ་པོས་ལོ་ལྟར་དཔྱ་དང་སྐྱེས་འབུལ་བར་ཁས་བླངས། ཆུ་མོ་གངྒཱའི་འགྲམ་དུ་རྒྱ་བོད་ཀྱི་ས་མཚམས་ཕྱེ་ནས་རྡོ་རིང་བཙུགས་ཤིང་བརྟན་སྲུང་བྱེད་པའི་དམག་དཔོན་བཞག དུས་དེར་བཙན་པོའི་མངའ་ཐང་དར་བའི་བ་དན་སྲིད་པའི་རྩེ་མོར་སོན་ཞིང་རྒྱལ་ཁབ་ཀྱི་ས་ཁྱོན་ཡངས་པོ་སྔར་ལས་ཆེས་ཆེར་བསྐྱེད་པས་འཛམ་གླིང་རྒྱལ་པོ་ཁྲི་སྲོང་ལྡེའུ་བཙན་ཞེས་བསྔགས་པའང་དོན་ལ་གནས་པར་སྙམ་མོ།། བཙན་པོ་ཁྲི་སྲོང་ལྡེའུ་བཙན་ནར་མ་སོན་པའི་དུས་སུ་བློན་པོ་མ་ཞང་ཁྲོམ་པ་སྐྱེས་དང༌། སྟག་སྒྲ་ཀླུ་ཁོང་སོགས་ཆོས་ལ་མི་དགའ་བ་ཚོས་ཆོས་བྱར་མི་གནང་བའི་ཁྲིམས་བཅོས་ནས། ལྷ་སའི་ཇོ་བོ་རིན་པོ་ཆེའི་སྐུ་བྱེ་དོང་དུ་སྦས་པ་སོགས་བྱས། ཕྱིས་སུ་བཙན་པོ་སྐུ་ནར་སོན་པ་ན་ཆོས་ལ་དགའ་བའི་བློན་པོ་འགོས་ཁྲི་བཟང་དང་ཞང་ཉ་བཟང་སོགས་གྲོགས་སུ་སྦྲན་ནས། ཐབས་མཁས་ཀྱིས་མ་ཞང་ཁྲོམ་པ་སྟོད་ལུང་བྲང་ཕུ་རུ་གསོན་པོར་བང་སོར་བཅུག སྟག་སྒྲ་ཀླུ་ཁོང་བྱང་ལ་སྤྱུགས། དེ་ནས་ཆོས་བྱ་བའི་བཀའ་གནང་ནས་ཐོག་མར་མང་ཡུལ་ནས་ཇོ་བོ་ཤཱཀྱ་མུ་ནེ་ཤིང་རྟར་དྲངས་ཏེ་ར་ས་འཕྲུལ་སྣང་གཙུག་ལག་ཁང་དུ་བཞུགས། སྦ་གསལ་མངགས་ཏེ་མཁན་ཆེན་ཞི་བ་འཚོ་སྤྱན་དྲངས་ཤིང༌། དགེ་བ་བཅུ་དང་རྟེན་འབྲེལ་བཅུ་གཉིས་སོགས་ཀྱི་ཆོས་གསུངས་རྗེས་ཆོས་ལ་མི་དགའ་བའི་བོད་ཀྱི་ལྷ་སྲིན་མ་རུང་པས་རྐྱེན་ངན་བཟོས་ཏེ་ལོ་ཉེས་བྱུང་བར་བརྟེན་མཁན་ཆེན་སླར་བལ་ཡུལ་དུ་སྤྱུགས་པའི་ཚུལ་དུ་ལོག་དགོས་བྱུང་ངོ༌།། རྗེས་སུ་བཙན་པོས་མཁན་ཆེན་གྱི་ཞལ་བཀོད་ལྟར་སློབ་དཔོན་པདྨ་འབྱུང་གནས་སྤྱན་དྲངས། སློབ་དཔོན་གྱིས་བོད་ཀྱི་ཀླུ་གདུག་པ་ཅན་རྣམས་མཐུ་སྔགས་ཀྱིས་བཏུལ་རྗེས་མཁན་ཆེན་ཞི་འཚོ་སླར་བོད་དུ་གདན་དྲངས་ཞེས་གྲགས། བཙན་པོས་མཁན་སློབ་ལས་ཆོས་གསན་ནས་བསྒྲུབ་པར་བློ་ཁ་ཕྱོགས་པ་ན། བོན་པོ་རྣམས་མ་དགའ་བས་བན་བོན་རྩོད་དུ་བཅུག་པར་བོན་ཕམ་སྟེ་ཕྱིས་སུ་བོན་བྱ་མི་ཆོག་པའི་བཀའ་བསྒྲགས་ཏེ་ནང་ཆོས་ལ་ཁྲིམས་མཐུན་གྱི་གོ་ས་ཐོབ་པར་བྱས། གཞན་ཡང་བོད་ཤིང་འབྲུག་སྤྱི་ལོ་ ༧༦༤ ལོར་མཁན་སློབ་ཆོས་གསུམ་ཞལ་འཛོམས་ཤིང་སློབ་དཔོན་པདྨ་འབྱུང་གནས་ཀྱིས་ས་དཔྱད་མཛད་པ་བཞིན་བསམ་ཡས་གཙུག་ལག་ཁང་གི་རྨང་བཏིང་ནས་འོག་ཁང་བོད་ལུགས་དང༌། བར་ཁང་རྒྱ་ནག སྟེང་ཁང་རྒྱ་གར་ལུགས་སུ་བཞེངས་བཀོད་ཡོངས་སུ་གྲུབ་པས་རྒྱལ་བློན་འབངས་གསུམ་གྱིས་མཁན་སློབ་རྣམ་གཉིས་ལ་ཕྱག་རྟེན་ཕུལ། དགའ་སྟོན་གཟབ་རྒྱས་བཤམས་ཏེ་མི་རེས་གླུ་རེ་བླངས། རྟ་རེས་བང་རེ་འགྲན། བྱ་རེས་སྐད་རེ་བཏོན་ཞེས་གྲགས་སོ།།"
    },
    {
        "question": "བཙན་པོ་ཁྲི་སྲོང་ལྡེའུ་བཙན་གྱི་སྐུ་དུས་སུ་སད་མི་བདུན་ཞེས་བོད་དུ་རབ་ཏུ་བྱུང་བའི་སྡེ་ཐོག་མར་བཙུགས་ཚུལ་ཇི་ལྟར་ཡིན་ནམ།",
        "answer": "དེ་ནས་བཙན་པོའི་ཐུགས་ལ་སངས་རྒྱས་ཀྱི་བསྟན་པ་འཛིན་སྐྱོང་སྤེལ་གསུམ་བྱ་རྒྱུ་ནི་དགེ་འདུན་གྱི་སྡེ་ལ་རག་ལས་པར་གཟིགས་ཏེ། རྒྱ་གར་དུ་ལང་གྲོ་སྣང་བཞེར་སོགས་མངགས་ནས་ཐམས་ཅད་ཡོད་སྨྲའི་ལུགས་ཀྱི་དགེ་སློང་བཅུ་གཉིས་སྤྱན་དྲངས་ཤིང༌། ཤིང་འབྲུག་སྤྱི་ལོ་ ༧༦༤ ལོར་བོད་ཀྱི་ནང་ནས་སྦ་གསལ་སྣང་དང༌། སྦ་ཁྲི་བཞེར། པ་གོར་བཻ་རོ་ཙྭ་ན། ངན་ལམ་རྒྱལ་བ་མཆོག་དབྱངས། འཁོན་ཀླུའི་དབང་པོ། རྨ་རིན་ཆེན་མཆོག གཙང་ལེགས་གྲུབ་སྟེ་སད་མི་བདུན་རབ་བྱུང་གི་བསླབ་སྡོམ་སྲུང་ནུས་མིན་ཚོད་ལྟའི་ཕྱིར་དུ་མཁན་པོ་ལས་རབ་ཏུ་བྱུང་རྗེས་སྡོམ་ཁྲིམས་ཚུལ་བཞིན་དུ་སྲུང་ནུས་པ་བྱུང༌། དེ་ནས་བཟུང་བོད་ལ་རབ་ཏུ་བྱུང་བའི་སྲོལ་དར་རོ།། དེ་མཚུངས་རྒྱལ་པོའི་ཐུགས་བཀོད་བཙུན་མོ་སྲིད་མ་ཟིན་པ་དང་ཞང་བློན་གྱི་བུ་དད་པ་ཅན་རྣམས་ལ་རྒྱལ་པོས་འཚོ་བ་བླངས་ནས་སྦྱར་ཏེ་རབ་ཏུ་བྱུང་ཞིང་རྒྱ་དཀར་ནག་ལ་སློབ་སྦྱོང་དུ་མངགས། ཆབས་ཅིག རྒྱ་དཀར་ནག་ཟུང་ནས་ལོ་པཎ་མང་པོ་བོད་ལ་གདན་དྲངས། བོད་ཀྱི་ལོ་ཆེན་སྐ་ཅོག་ཞང་གསུམ་སོགས་ཀྱིས་བསམ་ཡས་སྒྲ་བསྒྱུར་ལོ་ཙཱའི་གླིང་ནས་སངས་རྒྱས་ཆོས་ལུགས་ཀྱི་གཞུང་ལུགས་མང་པོ་བོད་དུ་བསྒྱུར། དུས་དེར་གཡུ་ཐོག་རྙིང་མ་ཡོན་ཏན་མགོན་པོས་ཐོག་མར་རང་གི་ཡབ་དང་མཁས་པ་དུ་མའི་དྲུང་ནས་གསན་བསམ་རྒྱ་ཆེར་མཛད། དེ་ནས་རྒྱ་དཀར་ནག་དང་བལ་པོ་སོགས་ལ་ཕེབས་ནས། གསོ་རིག་མཁས་ཅན་མང་པོའི་ཞབས་ལ་གཏུགས་ཏེ་མཁས་པར་སྦྱངས་པས་བཙན་པོ་ཁྲི་སྲོང་ལྡེའུ་བཙན་གྱིས་བླ་སྨན་དུ་བཀུར། ཁོང་གིས་བོད་རང་ལ་སྔར་ཡོད་ཀྱི་གཏར་བསྲེག་བྱུག་གསུམ་སོགས་གཞི་མཛད་དེ་སྒོ་ཀུན་ནས་དཔྱད་ཞིབ་མཛད་མཐར་ཆ་ལག་ཚང་བའི་སྨན་གཞུང་རྒྱུད་བཞི་བརྩམས། ཀོང་པོ་སྨན་ལུང་ཞེས་སྨན་སློབ་པའི་དགོན་པ་བཏབ་ནས་གསོ་རིག་རྒྱ་ཆེར་སྤེལ། འདི་སྐབས་བོད་ཀྱི་སྨན་པ་མཁས་དགུར་གྲགས་པ་གཡུ་ཐོག་ཡོན་ཏན་མགོན་པོ་དང༌། བི་བྱི་ལེགས་མགོན། འུག་པ་ཆོས་བཟང༌། ཆེ་ཆེར་ཞིག་པོ། མི་ཉག་རོང་རྗེ། བྲང་ཏི་རྒྱལ་བཟང༌། གཉག་པ་ཆོས་བཟང༌། སྟོན་སྨན་གྲགས་རྒྱལ། མཐའ་བཞི་དོར་བོ་བཅས་ཀྱང་བྱུང་ངོ༌།། ཁྲི་སྲོང་ལྡེ་བཙན་གྱི་བློན་པོ་མགོས་ཁྲི་བཟང་ཡབ་ལྷག་གིས་བསད་པ་སྟོང་གི་ཞལ་ལྕེ་དང༌། རྨས་པ་ཁྲག་གི་ཞལ་ལྕེ་ཞེས་ཁྲིམས་ཁང་དུ་ཞུ་གཏུགས་བྱེད་སྐབས་ཕན་ཚུན་ཁ་གཏད་གཉིས་ཕྱོགས་ནས་ཕུལ་བའི་ཞུ་བ་ལས་གཞིར་བཟུང་ནས་བདེན་རྫུན་བརྟག་དཔྱད་བྱ་ཐབས་ཀྱི་བྱང་བུ་རིགས་དགུར་བཟོས་ཏེ་གསོས་ཐང་དང༌། དགུང་བློན་ཆེན་པོ་ནས་འབངས་ཀྱི་བར་རིམ་པ་མཐོ་དམའ་དང་བསྟུན་ནས་བྱང་བུ་ཆ་དགུར་གྲགས་པའི་དོན་ཚན་བཅོ་བརྒྱད་ཐོག་མར་གཏན་ལ་ཕབ་པས། བོད་ཀྱི་མཛངས་བློན་དྲུག་པར་བཞག་པ་དང༌། བློན་པོ་སྟག་བཙན་གདོང་གཟིགས་ཀྱིས་འབངས་མི་ཁྱིམ་རེས་རྟ་དང༌། མཛོ་རེ། བ་རེ། གླང་རེ་བཅས་གསོ་དགོས་པ་དང༌། དབྱར་ཁ་རྩྭ་མང་པོ་བརྔས་ཏེ་དགུན་རྩྭ་གསོག་འཇོག་བྱ་དགོས་པར་གཏན་འབེབས་བྱས་པས་འཕྲུལ་བློན་མཛངས་མི་བདུན་གྱི་བདུན་པར་བཞག་པ་ཡིན་ལ། མཛད་རྗེས་འདི་དག་གིས་བོད་ཀྱི་ཁྲིམས་ལུགས་དང༌། སྐད་ཡིག་ཚོང་ལས། ཞིང་འབྲོག་ཐོན་སྐྱེད་བཅས་ལ་ཕན་ནུས་ཆེན་པོ་ཐོན་ཡོད་དོ།།"
    },
    {
        "question": "བཙན་པོ་ཁྲི་སྲོང་ལྡེའུ་བཙན་གྱི་སྲས་གཉིས་པ་བོད་རྒྱལ་སོ་དགུ་པ་མུ་ནེ་བཙན་པོའི་ལོ་རྒྱུས་དང༌། ཁོང་གི་མཛད་རྗེས་ཇི་ལྟར་ཡིན་ནམ།",
        "answer": "བོད་ཀྱི་གདུང་རབས་སོ་དགུ་པ་མུ་ནེ་བཙན་པོ་ནི་ཡབ་ཁྲི་སྲོང་ལྡེའུ་བཙན་དང་ཡུམ་ཚེ་སྤོང་བཟའ་མེ་ཏོག་སྒྲོན་གཉིས་ལ་སྲས་བཞི་འཁྲུངས་པའི་དང་པོ་མུ་ཁྲི་སྲོང་པོ་ཡིན་ཡང་སྐུ་ཆུང་དུས་སུ་འདས་པས་བང་སོ་མེད་སྐད། གཉིས་པ་མུ་ནེ་བཙན་པོ་ཆུ་སྟག་སྤྱི་ལོ་ ༨༢༢ ལོར་བྲག་དམར་དུ་འཁྲུངས། གསུམ་པ་མུ་ཏིག་བཙན་པོ་ཆུ་ཡོས་སྤྱི་ལོ་་༨༢༣ ལོར་འཁྲུངས། བཞི་པ་ཁྲི་ལྡེ་སྲོང་བཙན་ཤིང་འབྲུག་སྤྱི་ལོ་ ༨༢༤ ལོར་འཁྲུངས། དེ་ནས་མུ་ནེ་བཙན་པོས་རུ་ཡོང་བཟའ་མདོ་རྒྱལ་དང་ཡབ་ཀྱིས་གནང་བའི་ཕོ་ཡོང་བཟའ་གཉིས་ཁབ་ཏུ་བཞེས་ཀྱང་རིགས་སྲས་ཀྱི་མྱུ་གུ་མ་བྱུང༌། དགུང་ལོ་ཉེར་གསུམ་སྟེ་ཤིང་གླང་སྤྱི་ལོ་ ༧༨༥ ལོར་ཁྲིར་མངའ་གསོལ་ཞིང༌། ཡབ་མེས་ཀྱི་རྗེས་སུ་འབྲངས་ནས་བསྟན་པ་ལ་གུས་པར་མཛད་དོ།། ལྷག་པར་མངའ་འབངས་ཀྱི་དབུལ་ཕྱུག་ལན་གསུམ་སྙོམས་ཀྱང་མི་རིང་བར་སྔར་བཞིན་གྱུར། འཛམ་གླིང་ནང་ས་ཞིང་བཅོས་སྒྱུར་བྱེད་མཁན་སྔ་ཤོས་བོད་ཡིན་པར་གྲགས། ལྷ་སར་འདུལ་བའི་མཆོད་པ་དང༌། ཁྲ་འབྲུག་ཏུ་མངོན་པའི་མཆོད་པ། བསམ་ཡས་སུ་མདོ་སྡེ་དང་བྱང་ཆུབ་ཀྱི་མཆོད་པ་བཅས་སྡེ་སྣོད་གསུམ་གྱི་མཆོད་པ་ཆེན་པོ་བཞིའི་སྲོལ་བཟང་བཙུགས་ཤིང༌། གཞན་ཡང་རྒྱལ་པོ་འདིའི་སྐུ་རིང་ལ་ཡི་གེའི་མཁན་པོ་ཚེ་སྤོངས་བྱང་ཆུབ་ཅེས་བྱ་བས་རྗེ་ལ་ཡི་གེའི་སྟངས་ཕུལ་བ་དེ་ཁམས་ཡིག་ཏུ་གྲགས་སོ།། བཙན་པོ་འདིས་རྒྱལ་སྲིད་ལོ་བདུན་དང་ཟླ་བ་དགུ་ ༼ལོ་གཅིག་དང་ཟླ་བ་བདུན་ནམ། ལོ་བཅུ་བདུན་སོགས་བཞེད་ཚུལ་མི་འདྲ་བ་མང༌།༽ བསྐྱངས་པ་ན། དབུལ་ཕྱུག་སྙོམས་པའི་འཕྲིན་ལས་དེ་བློན་ཆེན་འགའི་བློར་མ་བབས་པ་དང༌། ཁོང་གི་ཕོ་ཡོང་བཟའ་ལ་བྱམས་པར་མཛད་པ་སོགས་ཀྱི་རྐྱེན་ལས་ཡུམ་མེ་ཏོག་སྒྲོན་ཐུགས་ཁྲོས་ནས་དུག་ཟས་དྲངས་པས་ཕོ་བྲང་ཡུམ་བུ་བླ་སྒང་དུ་སྐུ་གཤེགས། འདི་ཉིད་ཀྱི་བང་སོ་མུ་ར་རི་ལ་བརྩིགས་ཤིང༌། ཨག་ཚོམ་བང་སོའི་གཡས་ན་ཡོད་ལ། མིང་ལ་ལྷ་རི་ལྡེམ་པོ་ཟེར་སྐད་དོ།། དེ་ནས་སྔར་སྲོལ་ལྟར་ན་བཙན་པོའི་སྲས་གསུམ་པ་མུ་ཏིག་བཙན་པོ་སྲིད་དུ་བསྐོ་དགོས་ཀྱང་ཁོས་སྔར་ཡབ་ཀྱི་དུས་སུ་རྒྱལ་བློན་བཀའ་གྲོས་གནང་སར་བྱོན་པས་བློན་པོ་ཞང་སྣ་ནམ་གྱི་བུ་དབུ་རིང་གིས་བཀག་པར་སྲས་ཀྱིས་ཆུ་གྲི་བསྣུན་ཏེ་ཞང་གི་བུ་དབུ་རིང་བསད། དེའི་ཉེས་པར་བློན་པོ་མགོས་ཀྱིས་ཞལ་ལྕེ་དགའ་གསུམ་དང་སྡུག་གསུམ་བཅད་པའི་དོན་བཞིན་ལྷོ་བྲག་གམ་བྱང་དུ་ ༼མོན་ལ།༽ སྤྱུགས། ཕྱིས་སུ་མུ་ནེ་བཙན་པོ་འདས་རྗེས་བྱང་ནས་གདན་དྲངས་ཏེ་རྒྱལ་སར་བསྐོ་བར་བྱས་ཀྱང༌། ཞང་སྣ་ནམ་པས་སྔར་གྱི་ཤ་འཁོན་བཟུང་སྟེ་ལམ་བར་དུ་ཆིབས་དཀྲོགས་ཏེ་རྟ་ལས་ལྷུང་ནས་འདས་ཞེས་གྲགས། ཁོང་གི་བང་སོ་དོན་མཁར་མདའ་རུ་བརྩིགས་ཤིང༌། མིང་ནི་ཀྱ་རི་ཀྱང་སྡེབས་ཞེས་ཟེར་སྐད་དོ།།"
    },
    {
        "question": "ཁྲི་སྲོང་ལྡེའུ་བཙན་གྱི་སྲས་བཞི་པ་བོད་རྒྱལ་བཞི་བཅུ་པ་བཙན་པོ་ཁྲི་ལྡེ་སྲོང་བཙན་གྱི་ལོ་རྒྱུས་དང༌། མཛད་རྗེས་ཇི་ལྟར་ཡིན་ནམ།",
        "answer": "བོད་རྒྱལ་གདུང་རབས་བཞི་བཅུ་པ་ཁྲི་ལྡེ་སྲོང་བཙན་ ༼ལྡེང་ཁྲི།༽ ནི་ཡབ་ཁྲི་སྲོང་ལྡེའུ་བཙན་དང་ཡུམ་ཚེ་སྤོང་བཟའ་མེ་ཏོག་སྒྲོན་གཉིས་ཀྱི་སྲས་བཞི་པ་ཡིན་ལ། བཙན་པོ་འདི་ཉིད་བོད་ཤིང་འབྲུག་སྤྱི་ལོ་ ༧༦༤ ལོར་འཁྲུངས། སྐབས་དེའི་བློན་པོ་རྣམས་ཀྱིས་དང་པོར་བཙན་པོ་ཐ་ཆུང་འདིས་རྒྱལ་པོ་འོང་མི་འོང་མི་ཤེས། ཁོང་ལ་ཉམས་སད་ཅིག་བྱས་ན་ལེགས་ཞེས་བགྲོས་ཏེ་ཉམས་སད་བྱས་པ་ན་བཙན་པོ་ཉིད་མི་ཆེན་གྱི་ཚུལ་དུ་འགྱིང་བག་ཏུ་བཞུགས་པ་མཐོང་ནས། བློན་པོ་རྣམས་ཀྱིས་ཁོང་ལ་སད་ན་ལེགས་མཇིང་ཡོན་ཞེས་བཏགས་པ་ཡིན་ཟེར། དེས་བཙན་པོ་འདི་ལ་མཚན་གྱི་རྣམ་གྲངས་མང་དུ་ཡོད་པ་སྟེ། སློབ་དཔོན་ཆེན་པོ་པདྨས་མཚན་གསོལ་བ་མུ་ཏིག་བཙན་པོ་དང༌། ཡབ་རྒྱལ་པོས་མཚན་གསོལ་བ་ཁྲི་ལྡེ་སྲོང་བཙན། བློན་པོ་རྣམས་ཀྱིས་མཚན་གསོལ་བ་སད་ན་ལེགས་མཇིང་ཡོན་ཞེས་མཚན་གསོལ་ཞིང་ཕྱི་ལོ་ ༨༠༤ ལོར་མི་འཇིགས་གདོང་ལྔའི་ཁྲིར་བཞུགས་སོ།། ཁོང་གིས་བཙུན་མོ་འབྲོ་བཟའ་ཁྲི་མོ་ལེགས་དང༌། མཆིམས་རྒྱལ་བཟའ་ལེགས་མོ་བཙན། ཅོག་རོ་བཟའ་རྒྱལ་གསུམ་ཁབ་ཏུ་བཞེས་ཤིང་རིགས་སྲས་ལྔ་ཙམ་འཁྲུངས། མཁས་པ་བྲན་ཁ་དཔལ་ཡོན། ༼རབ་ཏུ་བྱུང་བས་བློན་པོ་མཛད་པ་ཐོག་མ་ཡིན་པར་གྲགས།༽ དང༌། བནྡེ་ཏིང་ངེ་འཛིན། ཞང་མདོ་ཁྲི་ཤེར། ངན་ལམ་ཁྲི་རྒྱལ་བཞི་བློན་པོར་བརྟེན་ནས་རྒྱལ་སྲིད་ལོ་བཅུ་གཅིག་བསྐྱངས་པར་མཛད་དོ།། ཁོང་གི་མཛད་རྗེས་གཙོ་བོ་ནི། ༡ བློན་པོ་བན་དེ་ཏིང་འཛིན་ལ་སོགས་པའི་བློན་པོར་སྐོར་ཞིག་ལ་བརྟེན་ནས་སྲིད་དབང་ཁ་བྲལ་གཏོང་བའི་བློན་ངན་རྣམས་ཕམ་པར་མཛད་ཅིང༌། སྔོན་བྱོན་བཙན་པོ་རྣམས་ཀྱི་མཛད་འཕྲིན་གྱི་རྒྱུན་བཟང་བསྐྱངས་པར་བོད་ཁམས་སྔོན་ལས་གཅིག་གྱུར་བྱུང༌། ༢ ཡབ་མེས་ཀྱི་གཙུག་ལག་ཁང་སྔར་ཡོད་རྣམས་ལ་ཉམས་གསོ་ལེགས་པར་མཛད་ཅིང༌། སྐྱིད་ཤོད་དུ་སྐར་ཆུང་རྡོ་རྗེ་དབྱིངས་ཀྱི་ལྷ་ཁང་གསར་བཞེངས་མཛད། དམ་པའི་ཆོས་བོད་ཡིག་ཏུ་བསྒྱུར་ཞིང་མིང་དུ་བཏགས་པ་རྣམས་དཀར་ཆག་ཏུ་བྲིས་ཏེ་གཏན་ལ་ཕབ། སྒྱུར་གྲྭ་དང་འཆད་གྲྭ་བཙུགས་ནས་བོད་རང་གི་ཤེས་ཡོན་ཅན་གྱི་དཔུང་སྡེ་གསོ་སྐྱོང་མཛད། ༣ སྐར་ཆུང་གཙུག་ལག་ཁང་གི་རྡོ་རིང་དང༌། དབུ་རུ་སྟོད་ཞྭ་ལྷ་ཁང་གི་རྡོ་རིང༌། ཀོང་པོ་དེ་མོའི་རྡོ་བརྐོས་ཡི་གེ ཁམས་ཀྱི་བྱམས་མདུན་བྲག་བརྐོས་ཡི་གེ འཕྱོངས་རྒྱས་བང་སོའི་རྡོ་རིང་སོགས་བཙན་པོ་རིམ་བྱོན་དང་རང་ཉིད་ཀྱི་སྲིད་དོན་གལ་ཆེའི་ལོ་རྒྱུས་འཁོད་པའི་རྡོ་རིང་ཁག་མང་དུ་བཙུགས་སྟེ་ཕྱི་རབས་རྣམས་ཀྱི་དཔངས་རྟགས་སུ་འཇོག་གནང་མཛད། ༤ རྒྱ་གར་དང་བོད་ཀྱི་ལོ་ཙཱ་བ་དུ་མ་ཞིག་ཕོ་བྲང་འོན་ཅིང་མདོ་ལ་བསྡུས་ཏེ༑ སྔོན་མ་བསྒྱུར་བའི་བསྟན་བཅོས་མང་པོ་བསྒྱུར། བསྒྱུར་ཡིག་ལ་བྱཱ་ཀ་ར་ཎའི་གཞུང་ལུགས་དང་མཐུན་དགོས་པ་དང༌། ཆོས་ཀྱི་གཞུང་ལས་བྱུང་བའི་རྩ་བའི་བརྗོད་དོན་དང་འགལ་མི་ཆོག་པ། བོད་མི་ཡོངས་ཀྱིས་གོ་བདེ་ཡིན་དགོས་པའི་རྩ་དོན་གསུམ་དང༌། དོན་སྒྱུར་དང༌། སྒྲ་སྒྱུར། ཐད་སྒྱུར་གྱི་སྒྱུར་ཐབས་དམ་པ་བཞི་གཏན་ལ་ཕབ། སྐད་གསར་བཅད་གཉིས་པར་གྲགས་པ་སྟེ་བོད་གི་ཡིག་བསྒྱུར་རྩ་འཛིན་གྱི་ཡིག་ཆ་བོད་ཀྱི་མིང་མཛོད་ཐོག་མ་༵༵བྱེ་བྲག་རྟོགས་བྱེད་ཀཀ དང༌། ༵༵སྒྲ་སྦྱོར་བམ་གཉིས་ཀཀ གཉིས་པོ་རྩོམ་སྒྲིག་མཛད་དེ་རིག་གནས་གོང་དུ་འཕེལ་བར་མཛད་རྗེས་ཆེན་པོ་བཞག ༥ སྲིད་དབང་བཟུང་རིང་རྒྱ་བོད་གཉིས་ཀྱི་མཛའ་མཐུན་ཡང་སྔར་ལས་ཇེ་བཟང་དུ་བཏང་སྟེ་རྒྱ་བོད་གཉིས་བར་འདུམ་འགྲིག་ཞི་ཆིངས་ཡོང་བའི་རྨང་གཞི་ཐོག་མར་བཏིང་གནང་མཛད་པ་བཅས་ཕྱག་རྗེས་བླ་ན་མེད་པ་ཞིག་འཇོག་གནང་མཛད་ཅིང༌། ཡབ་མེས་ཀྱི་མཛད་སྲོལ་བཟང་པོས་མངའ་འབངས་ཆོས་བཞིན་དུ་བསྐྱངས་ནས་བོད་ཁམས་བདེ་ལ་བཀོད། སངས་རྒྱས་བསྟན་པའི་ཞབས་ཏོག་རྒྱ་ཆེར་མཛད་བཞིན་དགུང་ལོ་ཉེར་གཅིག་བར་དུ་སྲིད་བསྐྱངས་ཏེ། མཐར་དགུང་གྲངས་སུམ་ཅུ་པ་མེ་བྱ་ལོ་སྟེ་སྤྱི་ལོ་ ༨༡༥ ལོར་སྒྲགས་ཀྱི་ཕུར་སྐུ་གཤེགས། བང་སོ་འཕྲུལ་རྒྱལ་མདུན་དུ་བརྩིགས་ཞེས་གྲགས་སོ།།"
    },
    {
        "question": "བོད་ཀྱི་རྒྱལ་རབས་ཞེ་གཅིག་པ་ཁྲི་གཙུག་ལྡེ་བཙན་ནམ་ཁྲི་རལ་པ་ཅན་གྱི་ལོ་རྒྱུས་དང༌། ཁོང་གིས་མཛད་རྗེས་གང་དག་བཞག་ཡོད་དམ།",
        "answer": "བོད་རྒྱལ་གདུང་རབས་ཞེ་གཅིག་པ་ཆོས་རྒྱལ་མེས་དབོན་རྣམ་གསུམ་དུ་གྲགས་པའི་ཡ་གྱལ་བཙན་པོ་ཁྲི་གཙུག་ལྡེ་བཙན་རལ་པ་ཅན་ནི་ཡབ་ཁྲི་ལྡེ་སྲོང་བཙན་སད་ན་ལེགས་དང༌། ཡུམ་བཙུན་མོ་འབྲོ་བཟའ་ཁྲི་མོ་ལེགས་གཉིས་ལ་སྲས་ལྔ་འཁྲུངས་ཏེ། ལྷ་སྲས་གཙང་མ་དང༌། ཁྲི་དར་མ་ཨུ་དུམ་བཙན་པོ། ཁྲི་གཙུག་ལྡེ་བཙན་རལ་པ་ཅན། ལྷ་རྗེ། ལྷུན་གྲུབ་བཅས་ལས་ཆེ་བ་གཙང་མ་རབ་ཏུ་བྱུང་བས་བོད་ཀྱི་བཙན་པོའི་གདུང་ལས་རབ་ཏུ་བྱུང་བའི་ཐོག་མ་ཡིན་ཞིང༌། ཆུང་བ་གཉིས་ནར་མ་སོན་པར་འདས་པས་བང་སོ་ཡང་མེད་སྐད་དོ།། དེ་ནས་ཁྲི་གཙུག་ལྡེ་བཙན་ནི་མེ་ཁྱི་སྤྱི་ལོ་ ༨༠༦ ལོར་འཁྲུངས། ཡབ་གཤེགས་པའི་ལོ་སྟེ་སྤྱི་ལོ་ ༨༡༧ ལོར་དགུང་ལོ་བཅུ་གཉིས་ཐོག་རྒྱལ་སྲིད་དུ་བསྐོས། ཅོག་རོ་བཟའ་དཔལ་གྱི་ངང་ཚུལ་མ་དང༌། མཆིམས་བཟའ་ཁྱུང་དཀར་མ། སྣ་ནམ་བཟའ་ཨ་རྗེ་ཕོ་ལེགས། ཚེ་སྤོང་བཟའ་ལྷུན་གྱི་བུ་མོ༑ ལྷ་ལུང་བཟའ་མེ་ཏོག་མ་བཅས་བཙུན་མོ་ལྔ་ཁབ་ཏུ་བཞེས་ཀྱང་རིགས་སྲས་ནི་མ་འཁྲུངས་པར་གྲགས། བཀའ་བློན་བྲན་ཁ་དཔལ་ཡོན་གྱིས་མཛད་ནས་རྒྱལ་ཁམས་བསྐྱངས་པར་མཛད་དོ།། རྒྱ་བོད་གཉིས་ཀྱི་བར་ཞི་མཐུན་གྱི་རྡོ་རིང་བཙུགས། བོད་རྒྱ་གཉིས་མཛའ་མཐུན་གྱི་མོས་པ་བཞིན་བོད་རྒྱ་ས་མཚམས་གོང་གུ་རྨེ་རུར་རྡོ་རིང་བཙུགས་ནས་ཕན་ཚུན་དེ་ལས་བརྒལ་ཏེ་གཡུལ་བཤམས་པ་སོགས་མི་བྱ་བའི་དཔང་དུ་ཆིངས་ཚིག་རྡོ་རིང་ལ་བྲིས། ས་དེ་སྔོན་གྱི་ཀ་ཆུའི་མཆོད་རྟེན་དཀར་པོ་ཡོད་ས་དེ་ཡིན་པར་གུང་ཐང་བསྟན་པའི་སྒྲོན་མེའི་རྣམ་ཐར་ལས་བྱུང༌། དེ་མུར་ལྕགས་གླང་སྤྱི་ལོ་ ༨༢༡ ལོར་བོད་ཀྱི་ཕོ་ཉ་བློན་ན་ལོད་སོགས་ཁྲང་ཨན་དུ་བསྐྱོད་དེ་ཁྲང་ཨན་གྱི་ནུབ་ངོས་རྒྱ་བོད་མནའ་མཐུན་གྱི་རྡོ་རིང་བཙུགས་ཤིང་མནའ་བོར་བ་དང༌། ཆུ་སྟག་སྤྱི་ལོ་ ༨༢༢ ལོར་ཐང་གི་ཕོ་ཉ་རྣམས་ལྷ་སར་འབྱོར་བས་བློན་ཆེན་བྲན་ཁ་དཔལ་ཡོན་སོགས་དཔོན་རིགས་བརྒྱ་ལྷག་དང་ཐང་གི་ཕོ་ཉ་རྣམས་དང་བཀའ་གྲོས་མཛད་ནས། ལྷ་ལྡན་གཙུག་ལག་ཁང་གི་མདུན་དུ་དབོན་ཞང་རྡོ་རིང་བཙུགས་པས། གནམ་ལ་ཉི་ཟླ་ཟུང་གཅིག ས་ལ་བཙན་པོ་དབོན་ཞང་ཞེས་གྲགས་སོ།། ༵༵མཁས་པའི་དགའ་སྟོན་ཀཀ ལས། བོད་ཀྱི་མཆོད་གནས་ལོ་པཎ་རྣམས་དང་རྒྱའི་ཧ་ཞང་རྣམས་ཀྱིས་དཔང་པོ་མཛད། རྒྱའི་གོང་གུ་རྨེ་རུ་ཞེས་བྱ་བར་བོད་རྒྱའི་ས་མཚམས་བྱས་ཏེ་དེར་བོད་བཙན་པོའི་གཙུག་ལག་ཁང་ཞིག་དང༌། རྒྱ་རྗེའི་གཙུག་ལག་ཁང་ཞིག་བརྩིགས། གནམ་ལ་ཉི་ཟླ་ཟུང་གཅིག་ས་ལ་བཙན་པོ་དབོན་ཞང་ལས་མེད་དོ་བར་བགྲོས་ནས། ཆུ་སྟག་སྤྱི་ལོ་ ༨༢༢ ལོར་ཕ་བོང་ལ་ཉི་ཟླའི་གཟུགས་བྱས། ཕྱིན་ཆད་བོད་བོད་ཡུལ་ན་བདེ། རྒྱ་རྒྱ་ཡུལ་ན་བདེ། སོ་མཚམས་རྨེ་རུ་མན་ལ་བོད་ཀྱི་དམག་མི་དྲངས། གལ་ཏེ་དྲངས་ན་རྒྱ་རྗེའི་ཕོ་བྲང་གི་མདུན་གྱི་རྡོ་རིང་གི་ཡི་གེ་ལན་གསུམ་ཀློག་པས་རྒྱ་ཐམས་ཅད་འཕུང་བར་འགྱུར་ཅིག་ཅེས། བཙན་པོ་དབོན་ཞིང་གིས་བདེན་པ་བཙུགས་ཏེ་དམོད་བོར། བོད་རྒྱའི་ཕོ་བྲང་གི་མདུན། སོ་མཚམས་རྨེ་རུ་དང་གསུམ་དུ་རྡོ་རིང་རེ་རེ་བཙུགས་ཏེ་ངོས་ཆེ་བ་གཉིས་ལ་བཙན་པོ་དབོན་ཞང་གི་གཙིག་ཡིག་དང་བྲོ་ཚིག ངོས་ཆུང་བ་གཉིས་ལ་བོད་རྒྱའི་བློན་པོ་བཀའ་གཏོགས་པ་རྣམས་ཀྱི་གཙིགས་ཡིག་དང་བྲོ་ཚིག་བྲིས་ཏེ། དཀོན་མཆོག་གསུམ་ལྷ་ཀླུ་གཟའ་སྐར་སྐུ་ལྷ་ཐམས་ཅད་དཔང་དུ་བཙུགས་ཏེ་བཙན་པོ་དབོན་ཞང་གི་དབུ་སྙུང་མཛད་ཅེས་གསུངས་སོ།།"
    },
    {
        "question": "ཁྲི་རལ་གྱི་བཀས་བཅད་རྣམ་གསུམ་མཛད་ཚུལ་དང༌། རབ་བྱུང་ལ་བསྙེན་བཀུར་ཞུ་ཚུལ། མཛད་རྗེས་གཙོ་བོ་གང་དག་ཡིན་ནམ།",
        "answer": "དེ་ཡང༌། ༵༵སྲིད་དོན་རྒྱལ་རབས་ཀཀ ལས། མངའ་བདག་ཁྲི་རལ་པ་ཅན་གྱི་སྐབས་སུ། རྒྱ་གར་གྱི་པཌཎི་ཏ་ཤྲི་ལེནྟ་བྷོ་དྷི་དང༌། དཱ་ན་ཤི་ལ། ཛི་ན་མི་ཏྲ་ལ་སོགས་པ་བོད་དུ་གདན་དྲངས། ལོ་ཙཱ་བ་སྐ་བ་དཔལ་བརྩེགས་དང༌། ཅོག་རོ་ཀླུའི་རྒྱལ་མཚན། བནྡེ་ཡེ་ཤེས་སྡེ་ལ་སོགས་པས་ལོ་ཙཱ་བྱས་ཏེ་སྐྱིད་འཕན་གྱི་ཀ་བ་ན་མོ་ཆེར་ཡབ་མེས་ཀྱི་དུས་སུ་བསྒྱུར་ཟིན་པའི་ཆོས་ལ་དག་ཐེར་དང༌། སླད་འགྱུར་རྣམས་ལ་སྐད་གསར་བཅད་ཀྱི་སྲོལ་གཏན་ལ་ཕབ། བཀའ་བཅས་རྣམ་པ་གསུམ་དུ་མཛད་དོ།། དེ་ཡང་བོད་སྐད་ཚིག་གི་མ་ལྡེང་པ་རྣམས་ལ་མཧཱ་བྷོ་ཡ་པ་ཏི་ཞེས་པའི་ཚིག་མཛོད་གསར་དུ་བརྩམས། གསེར་དངུལ་དང༌། འབྲུ་རིགས་ལ་སོགས་པ་འདེགས་གཤོར་གྱི་དཔྱད་གཞི་བྲེ་དང༌། སྲང་རྣམས་རྒྱ་གར་དང་མཐུན་པར་བཟོས། ཆོས་ཀྱི་རྒྱལ་པོ་དང༌། ལོ་པཎ་བཀའ་དྲིན་ཅན་དེ་དག་གི་ཐུགས་རྗེས་མདོ་རྒྱུད་བསྟན་བཅོས་ཀྱི་ཚིག་དང༌། དོན་མ་ལུས་པ་མ་ནོར་བ༑ མ་ཆད་པ། མ་འཁྲུལ་བ། ཡང་དག་པ་འདི་ལྟ་བུ་ཕྱི་རབས་ཀྱི་གདུལ་བྱའི་བགོ་སྐལ་དུ་འཇོག་པར་མཛད་པའི་ཕྱག་རྗེས་ལ་ང་ཚོས་དུས་དང་རྣམ་པ་ཀུན་ཏུ་བཀའ་དྲིན་ཟབ་མོ་རྗེས་སུ་དྲན་དགོས་པ་ནི་གནད་དམ་པ་ཡིན་ཞེས་པ་ལྟར་བཙན་པོ་འདིའི་སྐབས་ལོ་པཎ་བཀའ་དྲིན་དེ་དག་གིས་སྔར་བསྒྱུར་བའི་དམ་ཆོས་ཐམས་ཅད་དག་པར་བྱས་ཤིང༌། ཆོས་ཐམས་ཅད་སྐད་གསར་བཅད་ཀྱིས་གཏན་ལ་ཕབ། གནའི་བརྡ་གོ་དཀའ་བ་རྣམས་དོར་ནས་ཡུལ་དུས་དང་མཐུན་པའི་གོ་སླ་ཞིང་འདོན་བདེ་བར་བྱས་པ་དང༌། ༡ བོད་དུ་གཞི་ཐམས་ཅད་ཡོད་པར་སྨྲ་བ་ལས་གཞན་པའི་སྡེ་མི་འཛུགས་ཤིང་དེ་དག་གི་སྡེ་སྣོད་མི་བསྒྱུར། ༢ གསང་སྔགས་མ་རྒྱུད་རྣམས་བོད་དུ་མི་བསྒྱུར་བ། ༣ བྲེ་སྲང་སོགས་ཀྱི་འཇལ་ཚད་རྒྱ་གར་མ་གྷ་དྷའི་ཚད་གཞི་དང་གཅིག་གྱུར་བྱེད་དགོས་པ་བཅས་བཀས་བཅད་རྣམ་གསུམ་མཛད་པ་ཡིན་ནོ།། གཞན་ཡང་རྒྱལ་བའི་བསྟན་པར་བཀུར་སྟི་རིམ་གྲོ་དཔག་མེད་མཛད། རྒྱལ་པོའི་དབུ་རལ་གཡས་གཡོན་གྱི་དར་སྣེར་དགེ་འདུན་བཞུགས་སུ་གསོལ་ཏེ་བཀུར་བསྟི་མཛད། ཐུགས་དམ་དུ་འུ་ཤང་དཔེ་མེད་བཀྲ་ཤིས་དགེ་འཕེལ་གྱི་གཙུག་ལག་ཁང་བཞེངས་པ་དང༌། ཐོས་བསམ་སྒོམ་གསུམ་གྱི་སྒོམ་གྲྭ། འཆད་རྩོད་རྩོམ་གསུམ་གྱི་བཤད་གྲྭ། མཁས་བཙུན་བཟང་གསུམ་གྱི་འདུལ་གྲྭ། ཆོས་སྡེ་སུམ་ཅུ་ཐམ་པར་དགེ་འདུན་གྱི་སྡེ་སོགས་བཙུགས་ནས་རབ་བྱུང་རེ་རེར་འབངས་ཁྱིམ་བདུན་རེ་མཆོད་གཞིས་སུ་ཕུལ་ཏེ་ཞབས་ཏོག་བླ་མེད་མཛད་དོ།། བཙན་པོ་འདིས་འབངས་ལ་རབ་བྱུང་རྣམས་ཤིན་ཏུ་བླ་ནས་བཀུར་དགོས་པ་སོགས་ཀྱི་ཁྲིམས་བཙན་པོ་བཅོས་པ་སོགས་ཀྱིས་བློན་དབས་སྟག་རྣ་དང་ཅོག་རོ་ལྷ་ལོད་སོགས་ཀྱིས་འགལ་བ་བེད་སྤྱད་ནས་བློན་པོ་བྲན་ཁ་དཔལ་ཡོན་དང་བཙུན་མོ་དཔལ་གྱི་ངང་ཚུལ། གཅེན་པོ་གཙང་མ་རྣམས་ཐབས་ཀྱིས་མེད་པར་བཏང་མཐར། བཙན་པོ་རལ་པ་ཅན་ལྕགས་བྱ་སྤྱི་ལོ་ ༨༤༡ ལོར་མལ་གྲོ་ཞམ་པའི་ཕོ་བྲང་དུ་རྒུན་ཆང་མྱོས་པར་བཞེས་ཏེ་གསེར་ཁྲིར་གཟིམས་པ་ནས་དབས་སྟག་རྣ་དང༌། ཅོག་རོ་ལྷ་ལོད་སོགས་ཀྱིས་མགུལ་ལྟག་རྒྱབ་ཏུ་གཅུས་ནས་བཀྲོངས།  བང་སོ་དོན་མཁར་མདའ་རུ་བརྩིགས་ཤིང༌། མིང་ལ་ཁྲི་སྟེང་རྨང་རི་ཞེས་ཟེར་རོ།། མངའ་བདག་ཁྲི་རལ་པ་ཅན་གྱི་མཛད་རྗེས་གཙོ་བོ་ནི། བཙན་པོ་འདི་པའི་སྐུ་དུས་སུ་བོད་རང་གི་སྲིད་འབྱོར་རིག་གསུམ་གོང་དུ་འཕེལ་བའི་དགོས་མཁོ་དང་བསྟུན་ནས་ཁྲིམས་ཡིག་གསར་དུ་བཅོས་པ་དང༌། རྒྱ་བོད་དབར་གྱི་མཐུན་ལམ། ནང་པའི་བསྟན་པ་རྒྱ་ཆེར་སྤེལ། བྲེ་སྲང་ཞོ་སོགས་ལ་ལེགས་བཅོས་བཏང༌། ཆབ་འབངས་རྒྱ་ཆེ་སྟེ་སྔར་ཡབ་མེས་ཀྱི་སྐུ་རིང་ལ་མ་འདུས་པ་ཤར་སྐར་མ་སྨིན་དྲུག་འཆར་བའི་འོག་རྒྱ་ནག་གི་སོ་ལོན་ཤན་གྱི་རི་རྒྱུད་དར་དཀར་གྱི་ཡོལ་བ་འདྲ་བ་ལ་གཏུགས། ནུབ་སྟག་གཟིག་གི་སོ་མཚམས་སྦ་སྟག་ཤ་དུང་གི་སྒོ་མོ་ལ་སླེབས། བྱང་ཧོར་གྱི་སོ་མཚམས་ཕྱེ་མ་སྒང་རིང་ཉ་རྨང་མའི་རྒྱབ་འདྲ་བར་གཏུགས་པ་སོགས་གནས་བབ་དེར་བོད་ཀྱི་ཆབ་སྲིད་དང༌། དཔལ་འབྱོར། རིག་གནས། དམག་དོན་བཅས་ཕྱོགས་གང་ཐད་དབྱར་མཚོ་རྒྱས་པའི་དཔེ་བཞིན་གོང་དུ་འཕེལ་ཡོད་ཅེས་དེབ་ཐེར་ཀུན་གསལ་མེ་ལོང་དུ་འཁོད་པ་ལྟར་མདོར་བསྡུས་པའོ།།"
    },
    {
        "question": "བཙན་པོ་ཁྲི་དར་མ་ཨུ་དུམ་བཙན་ནམ་གླང་དར་གྱི་ལོ་རྒྱུས་དང་རྒྱལ་བའི་བསྟན་པ་རིན་པོ་ཆེ་བསྣུབས་ཚུལ་བཅས་ཇི་ཡིན་ནམ།",
        "answer": "བོད་རྒྱལ་གདུང་རབས་ཞེ་གཉིས་པ་བོད་ཆེན་པོའི་ཁྱོན་ལ་དབང་བསྒྱུར་བའི་བཙན་པོའི་རྒྱལ་རབས་ཀྱི་ཐ་མ་ཁྲི་དར་མ་འུ་དུམ་བཙན་ནམ་ཡོངས་གྲགས་སུ་གླང་དར་མར་གྲགས་པ་ནི་ཡབ་རྒྱལ་པོ་ཁྲི་ལྡེ་སྲོང་བཙན་ཀྱི་སྲས་གཉིས་པ་ཡིན་ལ། བོད་ཤིང་ལུག་སྤྱི་ལོ་ ༨༡༥ ལོར་འཁྲུངས། བཙན་པོའི་གདུང་རབས་ཀྱི་ནང་ནས་ནག་ཆང་ལ་དགའ་ཞིང་གདུག་རྩུབ་ཆེ་ལ༑ སྤྱོད་པ་ངན་པའི་དཔེར་འོས་པ་ཞིག་ཡིན་པར་རྒྱལ་རབས་ལོ་རྒྱུས་ཕལ་མོ་ཆེའི་ནང་གསལ་བས་བཙན་པོ་འདི་ཐུགས་གཤིས་རྩུབ་ཅིང༌། བཟང་པོའི་སྤྱོད་པ་ལས་རྒྱབ་ཀྱིས་ཕྱོགས་པ། མཁྱེན་པ་ཆུང་ལ་རྒྱུད་གྱོང་བས་འབངས་རྣམས་ཀྱིས་རྒྱལ་པོ་ལ་གླང་ཞེས་དུད་འགྲོའི་མིང་དུ་འབོད་པ་དེ་ནས་བཟུང་གླང་དར་མར་གྲགས་པ་ཡིན་ནོ།། བཙུན་མོ་སྣ་ནམ་བཟའ་དང༌། ཚེ་སྤོང་བཟའ་བཙུན་མོ་ཕན་གཉིས་ཁབ་ཏུ་བསུས་ཏེ་སྣ་ནམ་བཟའ་ལ་སྲས་བཏགས་པ་བ་མངའ་བདག་ཡུམ་བརྟན་དང༌། ཚེ་སྤོང་བཟའ་ལ་རིགས་སྲས་དངོས་འོད་སྲུངས་འཁྲུངས། ལྕགས་བྱ་སྤྱི་ལོ་ ༨༤༡ ལོར་རལ་པ་ཅན་བཀྲོངས་རྗེས་ནག་ཕྱོགས་ལ་དགའ་བའི་བློན་པོ་རྣམས་བགྲོས་ཏེ་སྲས་དར་མ་རྒྱལ་པོའི་ཁྲིར་མངའ་གསོལ་ནས་ལོ་ངོ་དྲུག་རིང་རྒྱལ་སྲིད་བཟུང༌། སྦི་རྒྱལ་ཏོ་རེ་དང༌། སྦས་སྟག་རྣ་ཅན། ཉ་ནམ་རྒྱ་ཚ་ཁྲི་སྲུང་བཅས་ནང་བློན་དུ་བསྐོས་ནས་ཆབ་སྲིད་བསྐྱངས་སོ།། ༵༵དུང་དཀར་ཚིག་མཛོད་ཀཀ ལས། ཐོག་མར་ཟླ་དྲུག་རིང་སྔར་སྲོལ་ལྟར་ཚུལ་མཐུན་བྱས་ཏེ། འབྲི་ཡི་གཙུག་ལག་ཁང་དང༌། སྤོ་བྲོ་སྟག་ཁུག་གི་གཙུག་ལག་ཁང་སོགས་བཞེངས། དེ་ནས་རིང་པོར་མ་སོང་བར་རྒྱ་ནག་ནས་བོན་པོ་འགའ་ཞིག་གིས་བོད་ཀྱི་ཆབ་སྲིད་ཕུང་བའི་མཐུ་སྔགས་བྱས་པའི་དངོས་པོ་ཁག་གསུམ་རྒྱལ་པོ་དང༌། བཙུན་མོ། བློན་པོ་བཅས་ལ་ལག་རྟགས་སུ་བསྐུར་བ་འབྱོར་རྗེས་རྒྱལ་བློན་བཙུན་མོ་རྣམས་སེམས་འགྱུར་ནས་ཆོས་ཁྲིམས་བཤིག་པའི་ངན་གྲོས་བཤམས་ཞེས་འཁོད་པ་ལྟར་རོ།། ༵༵སྲིད་དོན་རྒྱལ་རབས་ཀཀ ལས། ལོ་གསུམ་བར་དཀར་ཕྱོགས་ཆོས་ལ་བརྣགས་པ་ཙམ་ལས། བློས་མི་འཁྱུད་པའི་གནོད་པ་ཆེ་བ་རང་མ་བྱུང་ཞིང༌། འོན་ཀྱང་ས་རྟ་ ༨༣༨ ལོ་ཙམ་ནས་རྒྱལ་པོའི་ཐུགས་ལ་གདོན་གསོལ་ཏེ་བློན་པོ་རྣམས་དང་བཅས་ཆོས་ཁྲིམས་བཤིག་པར་བགྲོས་ཏེ། ལྷ་ས་དང༌། བསམ་ཡས། ཁྲ་འབྲུག འུ་ཤང་སོགས་ཀྱི་སྐུ་རྟེན་ལ་ལ་ཆུར་སྐྱུར། ལ་ལ་བྱེ་འདམ་དུ་སྦས་ཤིང༌། ལ་ལ་ཁྲི་འོག་ཏུ་མནན། གསུང་རབ་འགའ་ཤས་ལྷ་སའི་བྲག་ལ་སྦས་ཤིང༌། ཕལ་ཆེ་བ་མེ་དང་ཆུ་ལ་སྦྱངས། ལྷ་ཁང་རྣམས་ཀྱི་སྒོར་ཞལ་བ་བྱས་ཏེ་བཙུན་པ་ཆང་འཐུང་བའི་རི་མོ་བྲིས། གཙུག་ལག་ཁང་དུ་བཤས་ར་བཟོས། བཙུན་པ་རབ་རྣམས་བསད། འབྲིང་རྣམས་ཕབ། མཐའ་མ་རྣམས་ལ་མདའ་དང༌། གཞུ་བསྐུར་ནས་ཁྱི་ར་བྱེད་དུ་བཅུག བན་དེ་ཉང་ཏིང་འཛིན་བཟང་པོ་དང༌། སྨྲ་རིན་ཆེན་མཆོག་གཉིས་འདུལ་ཁྲིམས་མ་བཏང་བས་བསད། རྒྱ་གར་ནས་གདན་དྲངས་པའི་པཌཎི་ཏ་ལ་ལ་སྤྱུགས། ལ་ལ་རང་ཡུལ་དུ་བསྐྲད། ལོ་ཙཱ་བ་ཕལ་ཆེར་ག་ཤེས་སུ་བྲོས། ཆོས་བསྒྱུར་འཕྲོ་རྣམས་དང༌། འུ་ཤང་རྡོར་རབ་གནས་མ་གྲུབ་པར་ལུས། ཐབས་དུ་མའི་སྒོ་ནས་རབ་ཏུ་བྱུང་བའི་རྟགས་མིང་ཙམ་ཡང་མེད་པར་བཟོས་ཏེ་སངས་རྒྱས་ཀྱི་བསྟན་པ་རྨང་ནས་བཤིག་པར་བརྩམས་ཞེས་གསུངས་པ་ལྟར་རྒྱལ་བསྟན་རིན་པོ་ཆེ་བསྣུབས་སྟབས་ལྷ་ལུང་དཔལ་གྱི་རྡོ་རྗེས་ཆུ་ཁྱི་སྤྱི་ལོ་ ༨༤༢ ལོར་བཀྲོངས། དེ་ནས་བཟུང་བོད་ཀྱི་རྒྱལ་པོའི་གདུང་རྒྱུད་ནས་བོད་སྤྱི་ལ་དབང་བསྒྱུར་བའི་རིམ་པ་དེ་རྫོགས་པར་གྱུར་བས་བོད་ཁམས་གཅིག་གྱུར་གྱི་ལམ་ལུགས་འཐོར་ཞིག་ཏུ་སོང་རྗེས་དཔོན་མང་དུ་བྱུང་སྟེ་བོད་སྤྱི་ལ་དབང་བའི་རྒྱལ་པོ་ཞིག་མ་བྱུང་བས་སྨད་སིལ་ཆད་ཅེས་གྲགས་སོ།། དེ་ལྟར་གཉའ་ཁྲི་བཙན་པོ་ནས་འགོ་བརྩམས་ཏེ་འདི་ཡན་ལ་རྒྱལ་པོ་བཞི་བཅུ་ཞེ་གཉིས་སོང་ཞིང༌། བཙན་པོ་འདིའི་བང་སོ་འཕྲུལ་དང་རྒྱ་ཆེན་བར་བརྩིགས་པ་འཕྲོར་ལུས་སྐད་དོ།།  ཕུན་སུམ་ཚོགས་པའི་བོན་རྒྱལ་རྣམ་བཞི་དང༌། ། སྐྱིད་པའི་གདུང་རབས་ཕྱེད་དང་བཅུ་གསུམ་དང༌། ། ཤིན་ཏུ་སྐྱིད་པའི་གདུང་རབས་རྣམ་ལྔ་སོགས། ། སྔོན་གྱི་བཙན་པོའི་བཀའ་དྲིན་ཇི་ལྟར་གཞལ། །    "
    }
]