[
    {
        "question": "ས་སྐྱས་བོད་ལ་དབང་སྒྱུར་བྱེད་སྐབས་སྡེ་སྲིད་ཕག་གྲུ་པའི་དབང་ཤུགས་ཇི་ལྟར་སླེབས་མིན་དང་། ཕག་གྲུའི་སྲིད་རབས་དང་པོའི་མཚན་དང་འཁྲུངས་ལོ་ཁ་གསལ་ཐོག  ཁོང་དགུང་ལོ་ག་ཚོད་ལ་ཕེབས་དུས་སུ་ཞིག་གིས་ཏའི་སི་ཏུའི་གོ་གནས་ཕུལ་མིན་དང་དེའི་གོ་དོོན་ཅི་ཞིག་ཡིན་མིན་དང་དུས་སྐབས་དེར་ཐམ་ག་ཞིག་ཀྱང་ཕུལ་ཡོད་པ་དེའི་མིང་ཇི་ཡིན་དང་ཕག་གྲུ་དང་སྣེ་གདོང་པའི་མིང་ཐོགས་ཚུལ་ཕྲིས།",
        "answer": "ས་སྐྱས་བོད་ལ་དབང་སྒྱུར་བྱེད་སྐབས་སྡེ་སྲིད་ཕག་གྲུའི་དབང་ཤུགས་སླེབས་ཚུལ་ནི་ས་སྐྱའི་འོག་ཏུ་ཁྲི་དཔོན་བཅུ་གསུམ་ཡོད་པའི་ནང་ནས་འབྲི་གུང་དང་ཕག་གྲུ ཚལ་པ་གསུམ་ནི་ས་སྡེ་ཆེ་ཤོས་ཙམ་དུ་མ་ཟད། ཞབས་འབྲིང་ནང་མའི་གྲས་སུ་གཏོགས་ཀྱང་ས་སྐྱའི་དཔོན་ཆེན་འགའ་ཤས་ནས་ཁྲི་དཔོན་གཞན་གྱིས་རྒྱུད་བསྐུལ་བསླུ་ཐབས་སུ་ཕྱིན་ཏེ་ཕག་གྲུར་སྔ་ཕྱིར་ཁྲིམས་འཁྱོག་དང་སྡང་ཟུག་བཙན་གནོན་མང་པོ་བྱས་རྐྱེན། སྙིང་སྟོབས་ཅན་གྱི་བྱང་ཆུབ་རྒྱལ་མཚན་གྱིས་དུས་སྐབས་དང་བསྟུན་ནས་ས་སྐྱའི་དབང་ཆ་འཕྲོགས་ཏེ་ཕག་གྲུ་པས་སྲིད་དབང་བསྐྱངས་པའོ། །འཕགས་གྲུའི་སྲིད་རབས་དང་པོའི་མཚན་ནི་ཏའི་སི་ཏུ་བྱང་ཆུབ་རྒྱལ་མཚན་ཡིན་པ་དང་ཁོང་གི་འཁྲུངས་ལོ་ནི་ཆུ་ཕོ་སྟག་གི་ལོ་ ༡༣༠༢ ལོ་ཡིན། ཁོང་དགུང་ལོ་ཉི་ཤུར་ཕེབས་དུས་ས་སྐྱས་ཁོང་ལ་ཕག་གྲུའི་ཁྲི་དཔོོན་གྱི་ལས་ཀའི་ཐོག་ཏའི་སི་ཏུའི་གོ་ས་ཕུལ་བ་དང་དེའི་གོ་དོན་ནི་བོད་སྐད་དུ་ཡོངས་སུ་འཛིན་པ་ཆེན་པོ་ཞེས་པའི་དོན་ནོ། །དུས་སྐབས་དེར་ཐམ་ག་ཞིག་ཀྱང་ཕུལ་ཡོད་པ་དེའི་མིང་ནི་སྟག་འགོ་ནོར་བུ་གསུམ་པ་ཞེས་ཙན་དན་ལས་གྲུབ་པའི་ཐམ་ག་ཞིག་ཡིན། ཕག་གྲུ་ཞེས་པའི་མིང་ནི་གདན་ས་ཐེལ་དུ་བྱས་པས་ཕག་གྲུ་པ་དང་རྒྱལ་ས་སྣེ་གདོང་དུ་བྱས་པས་སྣེ་གདོང་པ་ཞེས་གྲགས་པ་ལྟར་རོ།།"
    },
    {
        "question": "གཡའ་ཕག་གཉིས་ཀྱི་དབར་ཐོག་མར་འགལ་ཟླ་བྱུང་བའི་རྒྱུ་རྐྱེན་དང་བར་གྱི་འགལ་ཟླའི་འཕེལ་རིམ། མཐའ་མའི་མཇུག་འབྲས་བཅས་ཕྲིས།",
        "answer": "ཐོག་མར་འགལ་ཟླ་བྱུང་བའི་རྒྱུ་རྐྱེན་ནི་སི་ཏུའི་ཁུ་བོས་ཁྲི་དཔོན་བྱེད་སྐབས་གཡའ་བཟང་པས་སྣེ་གདོང་པའི་ཁོངས་ཀྱི་ཁྱིམ་ཚང་ཉི་བརྒྱ་བརྒྱད་ཅུ་ཐམ་པའི་ས་ཁང་མི་གསུམ་འཕྲོགས་པ་རྣམས་སི་ཏུ་ཁྲི་དཔོན་དུ་སླེབས་མ་ཐག་སྔོན་ཤོར་ས་ཁང་མི་གསུམ་དཔུང་ཤུགས་ཀྱིས་ཕྱིར་བླངས་པ་ལས་གཡའ་ཕག་དབར་ཐོག་མའི་འགལ་རྐྱེན་བརྩམས་ཡོད། དེ་ལྟར་འགལ་ཟླའི་རྐྱེན་རྩ་ཆགས་པ་ལས་བར་གྱི་འཕེལ་རིམ་ནི་སི་ཏུས་གཡའ་བཟང་པའི་ལག་ནས་སྔོན་ཤོར་ས་ཁང་མི་གསུམ་དཔུང་ཤུགས་ཀྱིས་ཕྱིར་བླངས་པ་ལས་གཡའ་བཟང་པས་ཕག་གྲུའི་སྟེང་དུ་ཚུར་རྒོལ་ལན་འགའ་བྱས་པ་དང་གཡའ་བཟང་པའི་རྒྱབ་རྩར་ཚལ་བ་དང་ས་སྐྱའི་དཔོན་ཆེན་རྣམས་ཡོད་སྟབས་ཁ་ཆུའི་རྩ་བ་མ་ཆོད་པར་ཕན་ཚུན་འགལ་ཟླའི་རྣོ་ངར་ཇི་ཆེར་གྱུར། དེ་ནས་མེ་གླང་ ༡༣༣༧ དང་ཤིང་བྱ་ ༡༣༤༥ ལོར་གཡའ་ཕག་གཉིས་གཏུག་བཤེར་བྱས་པས་ཕག་གྲུར་བདེན་པ་ཆེ་ཡང་དཔོན་ཆེན་རྣམས་ཀྱིས་ཕྱོགས་ལྷུང་བྱས་ཏེ་ཕག་གྲུའི་ཁྲི་དཔོན་བྱང་ཆུབ་རྒྱལ་མཚན་གྱི་ཚབ་ཏུ་བསོད་ནམས་རྒྱལ་མཚན་བསྐོ་གཞག་བྱ་རྩིས་བྱས་རུང་དེར་བྱང་ཆུབ་རྒྱལ་མཚན་གྱིས་ཚེ་སྲོག་ལ་ཐུག་རུང་ངོས་ལེན་མ་བྱས་པར་བརྟེན་ཁོང་བཙོན་བཟུང་བཀག་ཉར་བྱས་པ་སོགས་ནི་བར་གྱི་འགལ་ཟླའི་འཕེལ་རིམ་མོ།།"
    },
    {
        "question": "ཏའི་སི་ཏུ་བྱང་ཆུབ་རྒྱལ་མཚན་གྱི་མཛད་རྗེས་གང་དག་བཞག་ཡོད་མེད་དང་ཁོང་གིས་བཀའ་ཁྲིམས་གང་ཞིག་གཏན་འབེབས་བྱས་པ་ལ་བརྟེན་ནས་རྒན་མོ་གསེར་འཁུར་གྱི་དུས་ཞེས་པ་བྱུང་བ་ཡིན་ནམ།",
        "answer": "ཁོང་གི་མཛད་རྗེས་གཙོ་བོ་ཁག་ནི་དྭགས་པོ་བཀའ་བརྒྱུད་པར་བཤད་སྒྲ་གསར་གཏོད་མཛད་དེ་ཆོས་གྲྭ་ཆེན་པོ་རྩེད་ཐང་ཕྱག་བཏབ་པ་དང་རི་རྒྱ་ཀླུང་རྒྱ་དང་ཟམ་པ་ཀོ་གྲུ་གསར་འཛུགས། ལ་འཕྲང་ཇི་ཡོད་ལ་འཇིགས་སྐྱོབ་མཛད་པ་སོགས་དང་། ཁོང་གིས་བཀའ་ཁྲིམས་ཞལ་ལྕེ་བཅོ་ལྔ་སྟེ། དཔའ་བོ་སྟག་གི་ཞལ་ལྕེ། སྡར་མ་ཝའི་ཞལ་ལྕེ། སྣེ་མོ་ལས་འཛིན་གྱི་ཞལ་ལྕེ། ཞུ་བཞེས་བདེན་རྫུན་གྱི་ཞལ་ལྕེ། བཟུང་བཀྱིགས་ཁྲིམས་རྭའི་ཞལ་ལྕེ། ནག་ཅན་ཁྲག་སྦྱོར་གྱི་ཞལ་ལྕེ། དྲན་འཛིིན་ཆད་ལས་ཀྱི་ཞལ་ལྕེ། ཧོར་འདྲ་ཟ་རྐང་གི་ཞལ་ལྕེ། བསད་པ་སྟོང་གི་ཞལ་ལྕེ། རྨས་པ་ཁྲག་གི་ཞལ་ལྕེ། སྨྱོ་ཧམ་མནའ་དག་གི་ཞལ་ལྕེ། བརྐུས་པ་འཇལ་གྱི་ཞལ་ལྕེ། ཉེ་འབྲེལ་འབྲལ་འདུམ་གྱི་ཞལ་ལྕེ། བྱི་བྱས་བྱི་རིན་གྱི་ཞལ་ལྕེ། ནམ་བར་ཚུར་གྱི་ཞལ་ལྕེ་སྟེ་བཅོ་ལྔ་གཏན་ལ་ཕབ་པའི་སྒོ་ནས་ཁྲིམས་ལུགས་བསྐྱངས་པ་ལས་རྒན་མོ་གསེར་འཁུར་གྱི་དུས་ཞེས་པ་དེ་བྱུང་ངོ་།།"
    },
    {
        "question": "རྒྱ་ནག་ཏཱ་མིང་གི་རྒྱལ་པོ་གཉིས་པ་སུ་ཡིན་མིན་དང་རྒྱལ་པོ་དེས་སྔ་རྗེས་སུ་བོད་ནས་སུ་དང་སུ་གདན་ཞུ་གནང་རྒྱུར་འབད་བརྩོན་གནང་ཡོད་མེད་དང་། དེ་ལྟར་འབད་བརྩོན་གནང་ཡོད་པ་ལྟར་རེ་འབྲས་དོན་སྨིན་བྱུང་ཡོད་མེད་ཕྲིས།",
        "answer": "རྒྱ་ནག་ཏཱ་མིང་གི་རྒྱལ་པོ་གཉིས་པ་ཡུང་ལོ་ཡིན་པ་དང་རྒྱལ་པོ་དེས་ཐོག་མར་མི་དབང་༸གོང་མ་གྲགས་པ་རྒྱལ་མཚན་རྒྱ་ནག་ཏུ་གདན་འདྲེན་ཞུས་ཡོད་པ་དང་། རྗེས་སུ་ཡང་བསྐྱར་རྗེ་ཐམས་ཅད་མཁྱེན་པ་བློ་བཟང་གྲགས་པ་མཆོག་རྒྱའི་ཕོ་བྲང་དུ་གདན་འདྲེན་ཞུས་ཡོད། དེ་ལྟར་སྔ་རྗེས་གཉིས་སུ་གདན་འདྲེན་ཞུ་རྒྱུའི་འབད་བརྩོན་གནང་ཡོད་ཀྱང་རེ་འབྲས་དོོན་སྨིན་བྱུང་མེད་དེ་ཐོག་མར་མི་དབང་༸གོང་མ་གྲགས་པ་རྒྱལ་མཚན་རྒྱ་ནག་ཏུ་གདན་འདྲེན་ཞུས་ཀྱང་ཞལ་བཞེས་མ་གནང་བས་ཀརྨ་པ་དེ་བཞིན་གཤེགས་པ་མེ་ཁྱི་ ༡༤༠༦ ལོར་རྒྱ་ཡུལ་དུ་གདན་དྲངས་པ་དང་། དེ་རྗེས་རྗེ་རིན་པོ་ཆེ་བློ་བཟང་གྲགས་པ་རྒྱའི་ཕོ་བྲང་དུ་གདན་འདྲེན་ཞུས་ཡོད་ཀྱང་དགག་བྱ་ཆེ་ཞིང་དགོས་པ་ཆུང་བས་ཞལ་བཞེས་མ་མཛད། སླར་རྗེའི་སློབ་མ་ཞིག་གཏོང་གནང་ཡོང་བའི་རེ་བསྐུལ་ཞུས་པ་ལྟར་བྱམས་ཆེན་ཆོས་རྗེ་ཤཀྱཱ་ཡེ་ཤེས་གཏོང་གནང་མཛད་དེ་ས་བྱི་ ༡༤༠༨ ལོར་རྒྱ་ཡུལ་དུ་བྱོན་པ་ལས་ཐོག་མའི་རེ་འབྲས་བཞིན་དོན་སྨིན་བྱུང་མེད།"
    },
    {
        "question": "ལྷ་ལྡན་སྨོན་ལམ་ཆེན་མོ་སུ་ཞིག་གིས་དུས་ནམ་ཞིག་ལ་སྲོལ་གཏོད་མིན་དང་། དེ་ལྟར་སྲོལ་གཏོད་པར་བསྐུལ་མི་སུ་ཡིན་མིན་ངོས་འཛིན་ཐོག དུས་སྐབས་དེར་གདན་ས་གསུམ་སུ་དང་སུས་ཕྱག་བཏབ་མིན་དང་ཕྱག་འདེབས་དུས་ཀྱི་ལོ་ཚིགས་རྣམས་ཕྲིས།",
        "answer": "ལྷ་ལྡན་སྨོན་ལམ་ཆེན་མོ་རྗེ་ཐམས་ཅད་མཁྱེན་པ་བློ་བཟང་གྲགས་པས་ས་གླང་ ༡༤༠༩ ལོར་སྲོལ་གཏོད་པ་དང་། དེ་ལྟར་སྲོལ་གཏོད་པར་བསྐུལ་མི་ནི་༸མི་དབང་གོང་མ་གྲགས་པ་རྒྱལ་མཚན་དང་སྣེའུ་ནམ་མཁའ་བཟང་པོ་གཉིས་ཡིན། དུས་སྐབས་དེར་གདན་ས་གསུམ་ཕྱག་འདེབས་མཁན་ནི་དགའ་ལྡན་རྣམ་པར་རྒྱལ་བའི་གླིང་རྗེ་རིན་པོ་ཆེས་ས་གླང་ ༡༤༠༩ ལོར་ཕྱག་བཏབ་པ་དང་། དཔལ་ལྡན་འབྲས་སྤུངས་ནི་རྗེའི་ཐུགས་སྲས་འཇམ་དབྱངས་བཀྲིས་དཔལ་ལྡན་གྱིས་མི་སྤྲེ་ ༡༤༡༦ ལོར་ཕྱག་བཏབ། སེ་ར་ཐེག་ཆེན་གླིང་ནི་བྱམས་ཆེན་ཆོས་རྗེ་ཤཀྱཱ་ཡེ་ཤེས་ཀྱིས་ས་ཕག་ ༡༤༡༩ ལོར་ཕྱག་བཏབ་པའོ།།"
    },
    {
        "question": "ཕག་གྲུའི་སྐབས་སྟག་ལོའི་སྡེ་གཟར་ཆེན་མོའམ་ཕག་གྲུ་ནང་ཞིག་གི་ལོ་ཞེས་པ་དུས་ནམ་ཞིག་ལ་རྐྱེན་གང་ཞིག་ལ་བརྟེན་ནས་བྱུང་མིན་དང་དེ་ལྟར་བྱུང་བ་ལ་བརྟེན་ནས་རིན་སྤུངས་པའི་ཤུགས་ཇེ་རྒྱས་སུ་སོང་ཚུལ་ཕྲིས།",
        "answer": "ཕག་གྲུ་ནང་ཞིག་གི་དུས་ནི་སྟག་ལོ་ ༡༤༣༤ ལོར་བྱུང་བ་དང་དེ་ལྟར་བྱུང་དོན་ནི་མི་དབང་༸གོང་མ་གྲགས་པ་རྒྱལ་མཚན་གཤེགས་རྗེས་སྡེ་དཔོན་རྣམས་ཡབ་སྲས་སུ་ཁྲི་ཐོག་ཏུ་ཕེབས་མིན་མི་མཐུན་པ་བྱུང་མཚམས་སུ། རིན་སྤུངས་ནོར་བཟང་གིས་གྲགས་པ་འབྱུང་གནས་ཀྱི་ཡུམ་རིན་སྤུངས་པ་ཡིན་ཚུལ་བརྗོད་རུང་སྤྱན་སྔ་པས་གྲགས་པ་འབྱུང་གནས་ལས་འོས་པ་མེད་ཚུལ་བརྗོད་དེ་ཁྲི་ཐོག་ཏུ་ཕེབས་ནས་ཆབ་སྲིད་བསྐྱངས། དེ་རྗེས་སྤྱན་སྔ་བ་གཤེགས་པ་དང་ཡབ་སངས་རྒྱས་རྒྱལ་མཚན་གྱིས་ཁྲི་ཐོག་ཨེ་ཡོང་དགོངས་ཏེ་སྤུན་ནང་ཁུལ་འཐབ་རྩོད་བྱུང་བ་ལ་སྟག་ལོའི་སྡེ་གཟར་ཞེས་བརྗོད་དོ། །སྟག་ལོའི་སྡེ་གཟར་བྱུང་བ་ལས་རིན་སྤུངས་པའི་ཤུགས་ཇེ་རྒྱས་ལ་སོང་ཚུལ་ནི་མི་དབང་༸གོང་མ་གྲགས་པ་རྒྱལ་མཚན་གཤེགས་རྗེས་ཡབ་སྲས་རྣམས་སྲིད་ལ་མ་འཆམ་པར་ནང་འཁྲུག་བྱུང་ཞིང་ལྷག་པར་དུ་རིན་སྤུངས་པ་དང་ཕག་གྲུའི་སྲིད་སྐྱོང་པའི་དབར་གཉེན་འབྲེལ་མང་དུ་བྱུང་བ་ལ་བརྟེན་ནས་ཕག་གྲུ་པའི་གདན་ས་དགུང་ན་ཕྲ་བའི་སྐབས་རིན་སྤུངས་པ་མཚོ་སྐྱེས་རྡོ་རྗེ་སོགས་ཀྱིས་དཔོན་ཚབ་སོགས་བྱ་རྒྱུ་བྱུང་བ་ལས་རིམ་བཞིན་རིན་སྤུངས་པའི་ཤུགས་ཇེ་ཆེར་སོང་ཡོད་དོ།།"
    },
    {
        "question": "རིན་སྤུངས་དང་རིན་སྤུངས་པའི་མིང་ཐོགས་ཚུལ་ཇི་ལྟར་དང་རིན་སྤུངས་པས་བོད་ཁམས་ལ་དབང་བསྒྱུར་ཚུལ་དང་རིན་སྤུངས་པའི་སྲིད་དབང་ཉམས་ཚུལ་ཅི་ཡིན་ཕྲིས།",
        "answer": "རིན་སྤུངས་ཞེས་པའི་མིང་ནི་གནའ་དུས་རིན་སྤུངས་རྫོང་དང་ཉེ་བའི་གྲོང་ཚོ་ཆགས་ཡུལ་གྱི་ས་དབྱིབས་རིན་པོ་ཆེ་སྤུངས་པ་དང་མཚུངས་པས་ན་ཡུལ་དེར་རིན་སྤུངས་ཐོགས་པར་མངོན་ཚུལ་གསལ་ཞིང་། རིན་སྤུངས་པ་ནི་སྔར་ཆོས་རྒྱལ་མེས་དབོན་རྣམ་གསུམ་གྱི་བློན་པོའི་རྒྱུད་པ་ལས་བྱུང་བའི་སྒེར་དཀར་ཤཀྱཱ་འབུམ་གྱི་སྲས་ནམ་མཁའ་རྒྱལ་མཚན་ལ་༸མི་དབང་གྲགས་པ་རྒྱལ་མཚན་ནས་ས་བྱི་ ༡༤༠༨ ལོར་རིན་སྤུངས་རྫོང་དཔོན་དང་གཙང་ཆུ་མིག་རིང་མོའི་ཁྲི་དཔོན། ས་སྐྱའི་ལྷ་ཁང་ཆེན་མོའི་དཔོན་ཆེན་བཅས་སུ་བསྐོ་གཞག་གནང་ཞིང་རྗེས་སུ་རིན་སྤུངས་རྫོང་གི་མི་རྒྱུད་ལ་འཇགས་གནས་ཤེལ་ཐམ་གནང་སྟེ་ནམ་མཁའ་རྒྱལ་མཚན་གྱི་མི་རྒྱུད་ལ་རིན་སྤུངས་པ་ཞེས་གྲགས་སོ། །རིན་སྤུངས་པས་བོད་ཁམས་ལ་དབང་བསྒྱུར་ཚུལ་ནི་སྣེ་གདོང་པ་དང་རིན་སྤུངས་པའི་དབར་གཉེན་འབྲེལ་ཐེངས་ཁ་ཤས་བྱུང་བ་དང་སྡེ་པ་སྣེ་གདོང་པའི་གདན་ས་དགུང་ན་ཕྲ་བའི་སྐབས་མཚོ་སྐྱེས་རྡོ་རྗེས་དཔོན་ཚབ་དང་ཐེལ་གཏོང་མཛད། དེ་ལ་བརྟེན་ནས་རིན་སྤུངས་པའི་དབང་ཤུགས་ཇེ་ཆེར་སོང་ཞིང་རིན་སྤུངས་མཚོ་སྐྱེས་རྡོ་རྗེ་གྲོངས་པ་དང་། དོན་ཡོད་རྡེ་རྗེས་རྫོང་ཆེན་བཅུ་གཉིས་ཀྱི་ལས་ཀ་བླངས་ཤིང་སྤྱི་ལོ་ ༡༤༨༠ ལོར་ཡར་ཀླུང་མཐིལ་དུ་རྟ་དམག་དྲངས་ནས་གཞིས་ཀ་བྲག་དཀར་བ་དང་ཆུ་ཤུར་ལྷུན་པོ་རྫོང་སོགས་སྣེ་གདོང་པའི་ལག་ནས་རིམ་བཞིན་འཕྲོགས་ཏེ་བོད་ཁམས་ལ་དབང་ལུང་བསྒྱུར་བའོ། རིན་སྤུངས་པའི་སྲིད་དབང་ཉམས་ཚུལ་ནི་རིན་སྤུངས་དམེ་ཁྲག་གི་ལོ་ཞེས་ནང་ཁུལ་མཐུན་སྒྲིལ་རྡོག་རྩ་ཆིག་སྒྲིལ་མ་བྱུང་བ་ལས་ཉམས་རྒུད་དུ་གྱུར་ཏོ།།"
    },
    {
        "question": "རིན་སྤུངས་པ་དོན་ཡོད་རྡོ་རྗེའི་སྐབས་སེ་འབྲས་གཉིས་ལྷ་ལྡན་སྨོན་ལམ་ཆེན་མོར་ཕེབས་མི་ཆོག་པ་བཟོས་པའི་རྒྱུ་མཚན་ཅི་ཞིག་ཡིན་མིན་དང་རིན་སྤུངས་དམེ་ཁྲག་གི་ལོ་ཇི་ལྟར་བྱུང་ཚུལ་ཕྲིས།",
        "answer": "སེ་འབྲས་གཉིས་སྨོན་ལམ་ཆེན་མོར་ཕེབས་མི་ཆོག་པ་བཟོས་པའི་རྒྱུ་རྐྱེན་ནི་ས་ཕག་ ༡༤༧༩ ལོར་དོན་ཡོད་རྡོ་རྗེ་དང་ཞྭ་དམར་ཆོས་ཀྱི་གྲགས་པ་གཉིས་མཆོད་ཡོན་འབྲེལ་ནས་ཡངས་པ་ཅན་དུ་དགོན་པ་འདེབས་པ་དང་ཀརྨ་ཆོས་གྲགས་རྒྱ་མཚོའི་བཞེད་པ་ལྟར་ལྷ་སའི་ཉེ་འདབས་སུ་ཀརྨ་དགོན་བཏབ་ནའང་སེ་འབྲས་ཀྱིས་བཤིགས་པ་སོགས་ཕན་ཚུན་མི་བདེ་བའི་འགལ་ཟླ་ཆེན་པོར་གྱུར་ཞིང་། ལྕགས་བྱི་ ༡༤༨༠ ལོར་དོན་ཡོད་རྡོ་རྗེ་དང་གཡུང་པ་ཚེ་དབང་གཉིས་ནས་ཡར་ཀླུང་མཐིལ་དུ་དམག་དྲངས་ཏེ་གཞིས་ཀ་བྲག་དཀར་བ་དང་ཆུ་ཤུར་ལྷུན་རྩེའི་རྫོང་སོགས་སྣེ་གདོོང་པའི་ལག་ནས་འཕྲོགས་པ་དང་ལྷ་ལྡན་སྨོན་ལམ་ཆེན་མོར་སེ་འབྲས་གཉིས་ཕེབས་མི་ཆོག་པ་བཟོས་པའོ། །རིན་སྤུངས་དམེ་ཁྲག་གི་ལོ་ནི་རིན་སྤུངས་པའི་སྲིད་འཛིན་མཐའ་མ་ངག་དབང་འཇིགས་གྲགས་ཀྱི་དུས་སུ་ས་སྐྱ་པ་དང་བྱང་བདག་པ་གཉིས་མ་མཐུན་པར་ས་སྐྱའི་རྒྱབ་ཏུ་རིན་སྤུངས་པ་བྱས་ཏེ་ཆུ་ཕག ༡༥༦༣ ལོར་རིན་སྤུངས་པའི་དམག་གཡས་རུ་བྱང་དུ་བཏེགས་པའི་གླགས་ལ་བརྟེན་ནས་ཞིང་ཤག་པས་ངག་དབང་འཇིགས་གྲགས་ཀྱི་སྲས་པད་མ་དཀར་པོ་བཀྲོངས་པ་སོགས་གྱེན་ལྡོག་ཆེན་པོ་བྱས་ཏེ་ནང་དམེ་བྱུང་བ་ལས་རིན་སྤུངས་དམེ་ཁྲག་གི་ལོ་ཞེས་གྲགས་སོ།།"
    },
    {
        "question": "སྡེ་པ་གཙང་པས་སྲིད་དབང་ཇི་ལྟར་བཙུགས་ཚུལ་དང་སྡེ་པ་གཙང་པའི་དུས་བྱི་གླང་སྡེ་གཟར་ཞེས་པ་དུས་ནམ་ཞིག་ལ་ཚུལ་ཇི་ལྟར་བྱུང་བ་ཡིན་ནམ།",
        "answer": "སྡེ་པ་གཙང་པས་སྲིད་དབང་བཙུགས་ཚུལ་ནི་རིན་སྤུངས་པས་བོད་ཁམས་ལ་དབང་ལུང་བསྒྱུར་བའི་དུས་སྨད་ཙམ་དུ་ཕྱི་ནང་གི་འགལ་འདུ་སྣ་ཚོགས་བྱུང་ཞིང་དུས་སྐབས་དེར་རིན་སྤུངས་པའི་མངའ་ཞབས་པ་ཚེ་བརྟན་རྡོ་རྗེ་བསམ་གྲུབ་རྩེའི་རྫོང་དཔོན་ཡིན་སྟབས་ཁོང་གི་སྙིང་སྟོབས་དང་འཇོན་ཐང་ལ་བརྟེན་ནས་སྟོབས་ཤུགས་དང་དཔལ་འབྱོར་ཇེ་ཆེར་བཏང་སྟེ་རིན་སྤུངས་ངག་དབང་འཇིགས་སྐྲག་གི་དུས་སུ་སྲས་པད་མ་དཀར་པོ་བཀྲོངས་པ་དང་ཤིང་གླང་ ༡༥༦༥ ལོར་རང་ཉིད་ཀྱིས་དམག་དཔོན་བྱས་ཏེ་པ་རྣམ་ལྷུན་གྲུབ་འཁྱུང་རྩེ་དང་རྫོང་གསར་ཕག་མོ་རི་སོགས་བླངས་ནས་རིམ་བཞིན་གཙང་པའི་སྲིད་དབང་བཙུགས་པའོ།  གཙང་པའི་བྱི་གླང་སྡེ་གཟར་ལངས་པའི་དུས་ནི་སྤྱི་ལོ་ ༡༦༡༢ དང་ ༡༦༡༣ ལོར་ཡིན་པ་དང་དེ་ཡང་སྡེ་སྲིད་ཀརྨ་ཕུན་ཚོགས་རྣམ་རྒྱལ་གྱིས་སྤྱི་ལོ་ ༡༦༡༢ དང་ ༡༦༡༣ ལོར་མངའ་རིས་རྒྱལ་པོ་དང་ལྷོ་པ་བྱང་པ་རྣམས་ལ་དམག་དྲངས་ནས་མངའ་འོག་ཏུ་བཅུག་པ་ལ་བྱི་གླང་སྡེ་གཟར་ཞེས་ཟེར་རོ།།"
    },
    {
        "question": "ཀརྨ་ཕུན་ཚོགས་རྣམ་རྒྱལ་གྱི་སྐབས་གཙང་པ་དང་དགེ་ལུགས་པའི་དབར་མི་མཐུན་པ་བྱུང་ཚུལ་ཇི་ལྟར་དང་དུས་སྐབས་དེར་སླར་ཡང་གཙང་པ་དང་འབྲུག་པའི་དབར་མི་མཐུན་པ་བྱུང་ཚུལ་ཇི་ལྟར་ཡིན་མིན་ཕྲིས།",
        "answer": "ཕྱི་ལོ་ ༡༦༠༥ ལོར་ཞིང་ཤག་པ་ཚེ་བརྟན་རྡོ་རྗེ་དང་འབྲི་གུང་པ་མཉམ་འབྲེལ་གྱིས་དགེ་ལུགས་པའི་སྦྱིན་བདག་སྡེ་པ་སྐྱིད་ཤོད་པ་བཅོམ་ཞིང་། ཀརྨ་ཕུན་ཚོགས་རྣམ་རྒྱལ་གྱི་སྐབས་ཏེ་ ༡༦༡༢ ལོར་༸རྒྱལ་དབང་སྐུ་ཕྲེང་བཞི་པའི་ཡང་སྲིད་ངོས་འཛིན་མི་ཆོག་པ་སོགས་མི་འོས་པ་སྣ་ཚོགས་བཟོས་རྐྱེན་ལས། དགེ་ལུགས་པའི་ཕྱོགས་གཏོགས་ཚོས་སོག་པོ་ཆོ་ཁུར་དཔོན་དང་འབྲེལ་ནས་དམག་གིས་ཕར་རྒོལ་བྱས་ཤིང་། དེའི་ཕྱི་ལོར་ ༡༦༡༨ ལ་ཕུན་ཚོགས་རྣམ་རྒྱལ་གྱིས་དཔུང་དམག་ཆིག་ཁྲི་ལྷག་འཁྲིད་ནས་དབུས་ཕྱོགས་ཀྱི་གྲོང་སྡེ་མང་པོ་བླངས་པ་དང་། སེ་འབྲས་ཀྱི་གྲྭ་པ་རྣམས་ཀྱང་གནས་བཟོད་མི་བདེ་བ་བཟོས་པ་སོགས་ཕན་ཚུན་འགལ་ཟླ་ཆེན་པོ་བྱུང་ངོ་། གཙང་པ་དང་འབྲུག་པའི་དབར་འཁོན་འཁྲུག་བྱུང་ཚུལ་ནི་འབྲུག་པ་ཀུན་མཁྱེན་པད་མ་དཀར་པོའི་ཡང་སྲིད་གཅིག་འབྲུག་ར་ལུང་དུ་འཁྲུངས་པ་ངག་དབང་རྣམ་རྒྱལ་དང་གཅིག་འཕྱོངས་རྒྱས་སུ་འཁྲུངས་པ་དཔག་བསམ་དབང་པོ་གཉིས་ཞལ་སློབ་དང་སྦྱིན་བདག་རྣམས་འཐེན་འཁྱེར་གྱིས་འབྲུག་པ་དང་ར་ལུང་པ་སོགས་ཀྱིས་ངག་དབང་རྣམ་རྒྱལ་གྱི་ཕྱོགས་བཟུང་བ་དང་། ལྷ་རྩེ་པ་ངག་དབང་བཟང་པོ་སོགས་ཀྱིས་དཔག་བསམ་དབང་པོར་མོས་ཤིང་དེའི་རྒྱབ་ཏུ་གཙང་པ་ལངས་ཏེ་ཕུན་ཚོགས་རྣམ་རྒྱལ་དང་ངག་དབང་རྣམ་རྒྱལ་གཉིས་བཀའ་མོལ་གནང་ཡང་མ་འགྲིགས་པས་དམག་འཁྲུག་བྱུང་སྟེ་ངག་དབང་རྣམ་རྒྱལ་མེ་འབྲུག ༡༦༡༦ ལོར་འབྲུག་ཕྱོགས་སུ་བྲོས་ཕེབས་གནང་དགོས་བྱུང་བ་སོགས་ཕན་ཚུན་འཁོན་འཁྲུག་བྱུང་བའོ།།"
    },
    {
        "question": "རི་བོ་དགེ་ལུགས་པའི་སྦྱིན་བདག་སྟག་རྩེ་སྡེ་པ་ཡབ་སྲས་ཀྱིས་རོགས་མགོན་གང་ཞིག་ལ་བརྟེན་ནས་གཙང་པའི་སྲིད་དབང་ཉམས་དམས་སུ་བཏང་མིན་དང་དེ་ལྟར་གཙང་པའི་སྲིད་དབང་ཉམས་དམས་སུ་གཏོང་དོན་གང་ཡིན་ཕྲིས།",
        "answer": "སྟག་རྩེ་སྡེ་པ་ཡབ་སྲས་ཀྱིས་སོག་པོ་གུ་ཤྲིར་ཁང་གི་དམག་དཔུང་རོགས་མགོན་དུ་བསྟེན་ཏེ་གཙང་པའི་སྲིད་དབང་ཉམས་དམས་སུ་བཏང་ཡོད། དེ་ལྟར་གཙང་པའི་སྲིད་དབང་ཉམས་དམས་སུ་གཏོང་དོན་ནི་སྡེ་པ་ཕུན་ཚོགས་རྣམ་རྒྱལ་གྲོངས་རྗེས་ཁོང་གི་སྲས་ཀརྨ་བསྟན་སྐྱོང་དབང་པོ་ཆོས་སྲིད་གང་ལའང་མཁྱེན་རྒྱ་ཆེ་ཡང་ཆོས་ལུགས་འཐེན་འཁྱེར་དབང་གིས་བཀྲིས་ལྷུན་པོ་དང་གདན་ས་གསུམ་ལ་སུན་བཙེར་བྱས་པ་མ་ཟད། ༸རྒྱལ་མཆོག་ལྔ་པའི་ཡབ་བདུད་འདུལ་རབ་བརྟན་བཙོན་དུ་བཟུང་བ་སོགས་བྱས་རྐྱེན་ལས་སྟག་རྩེ་སྡེ་པ་ཡབ་སྲས་ཀྱིས་གུ་ཤྲིར་ཁཱང་གི་དཔུང་དམག་རོགས་མགོན་དུ་བསྟེན་ཏེ་ ༡༦༤༢ ལོར་གཙང་པའི་སྲིད་དབང་ཉམས་དམས་སུ་བཏང་སྟེ་དགའ་ལྡན་ཕོ་བྲང་གི་སྲིད་དབང་བསྐྱངས་པའོ།།      །།"
    },
    {
        "question": "༸གོང་ས་མཆོག་རྒྱ་གར་ནས་བོད་དུ་ཕེབས་རྗེས་བོད་ལྗོངས་ཡོངས་ལ་སྩལ་བའི་ཆུ་གླང་རྩ་ཚིག་གྲགས་ཅན་དེ་དུས་ནམ་ཞིག་ལ་སྩལ་མིན་གྱི་དུས་ཚེས་དང་། རྩ་ཚིག་དེར་དོན་ཚན་ག་ཚོད་ཡོད་མེད་དང་དོན་ཚན་རེ་རེའི་ནང་དོན་གནད་བསྡུས་སུ་བྲི་དགོས་པ་མ་ཟད། བོད་དང་སོག་པོའི་བར་དུས་ནམ་ཞིག་ལ་ས་གནས་གང་ཞིག་ཏུ་ཆིངས་ཡིག་བཞག་ཡོད་མེད་དང་། ཆིངས་ཡིག་དེའི་ནང་དོན་དང་ཆིངས་ཡིག་དེ་ཆུ་གླང་རྩ་ཚིག་སྩལ་བའི་སྔ་རྗེས་གང་ཞིག་ལ་བཞག་ཡོད་དམ།",
        "answer": "ཆུ་གླང་རྩ་ཚིག་དེ་དུས་ནམ་ཞིག་ལ་སྩལ་མིན་ནི་༸གོང་ས་མཆོག་རྒྱ་གར་ནས་བོད་དུ་ཕེབས་རྗེས་ཆུ་གླང་ ༡༩༡༣།༡།༨ཉིན་སྩལ་བ་ཞིག་ཡིན་པ་དང་། རྩ་ཚིག་དེར་དོན་ཚན་ལྔ་ཡོད། དོན་ཚན་རེ་རེའི་ནང་དོན་གནད་བསྡུས་ནི་འདི་ལྟར་ཏེ་དོན་ཚན་དང་པོར་དགོན་སྡེ་སོགས་མཆོད་རྒྱུན་ཉམས་མེད་གནང་དགོས་པ་དང་། དོན་ཚན་གཉིས་པར་འཆད་རྩོད་རྩོམ་གསུམ། ཐོས་བསམ་སྒོམ་གསུམ་ཐོག་ཉམས་ལེན་འཐུས་ཤོར་མེད་པ་དགོས་རྒྱུ། དོན་ཚན་གསུམ་པར་གཞུང་ཞབས་ལས་སྣེ་ཚོས་ཁྲལ་བསྡུ་ཁྲིམས་མཐུན་དང་ཉེས་གཅོད་ཐལ་ཤོར་ཡོང་རིགས་མི་ཆོག་པ། དོན་ཚན་བཞི་པར་རང་ས་རང་སྲུང་དང་རང་ས་རང་སྐྱོང་སླད་ས་མཚམས་ཁག་ལ་སྲུང་སྐྱོབ་ལྷོད་བྲལ་མེད་པ་དགོས་གལ། དོན་ཚན་ལྔ་པར་ཡར་རྒྱས་འཛུགས་སྐྲུན་དགོས་གལ་ཆེ་བ་བཅས་གསུངས་ཡོད། བོད་སོག་དབར་ཆིངས་ཡིག་བཞག་ཚུལ་ནི་ཆུ་བྱི་ ༡༩༡༣།༡༢།༤ ཉིན་སོག་པོའི་རྒྱལ་ས་ཨུ་ལན་བྷ་ཐར་ཞེས་པར་བཞག་ཡོད་པ་དང་། ཆིངས་ཡིག་དེའི་ནང་རྒྱབ་ཁབ་གཉིས་ཕྱོགས་ནས་མན་ཇུའི་འོག་ནས་ཐོན་པ་དང་ཕན་ཚུན་རང་བཙན་གྱི་རྒྱལ་ཁབ་ལ་ཆ་འཇོག་དང་འབྲེལ། ཕན་ཚུན་འབྲེལ་བ་ཤུགས་ཆེར་གཏོང་རྒྱུ་དང་། ཏཱ་ལའི་བླ་མ་བོད་རང་བཙན་རྒྱལ་ཁབ་ཀྱི་དབུ་ཁྲིད་དུ་སོག་པོའི་རྒྱལ་ཁབ་ཀྱིས་ཁས་ལེན་དང་རྗེ་བཙུན་དམ་པ་ཧོ་ཐོག་ཐུ་སོག་པོའི་རྒྱལ་ཁབ་ཀྱི་དབུ་ཁྲིད་དུ་བོད་གཞུང་ནས་ཁས་ལེན་དང་ཆ་འཇོག་བྱས་པ་ཡིན་ཚུལ་གསལ་ཡོད། ཆིངས་ཡིག་དེ་ཆུ་གླང་རྩ་ཚིག་ཆེན་མོ་མ་གནང་བའི་ཟླ་བ་གཅིག་གི་གོང་དུ་བཞག་པ་ཞིག་གོ།"
    },
    {
        "question": "༸གོང་ས་མཆོག་གིས་ཡར་རྒྱས་འཛུགས་སྐྲུན་མང་པོ་ཞིག་གནང་བའི་ཁོངས་ནས་བོད་ཀྱི་ཤོག་དངུལ་ཐོག་མ་དེ་དུས་ནམ་ཞིག་ལ་ཡུལ་གང་ཞིག་ཏུ་བཟོས་མིན་དང་། ཤོག་དངུལ་དེ་དག་གི་མཚོན་དོན་དང་ཤོག་དངུལ་གང་དག་ཐོག་མར་འགྲེམས་གཏོང་གནང་མིན་དང་། དེ་རྗེས་འཕྲུལ་འཁོར་ཐོག་ནས་ཤོག་དངུལ་ཚོན་ཁྲ་མ་པར་འདེབས་སློབ་སྦྱོང་གནང་བར་མི་སྣ་སུ་ཞིག་ཡུལ་གང་ཞིག་ཏུ་བཏང་མིན་དང་། མི་སྣ་དེ་དག་སློབ་སྦྱོང་བྱས་ནས་ཚུར་རང་ཡུལ་དུ་ཕེབས་རྗེས་ཤོག་དངུལ་གང་དག་བཟོས་མིན་དང་དུས་ནམ་ཞིག་ལ་འགྲེམས་གཏོང་གནང་མིན་བཅས་ཕྲིས།",
        "answer": "༸གོང་ས་མཆོག་གིས་བོད་ཀྱི་ཤོག་དངུལ་ཐོག་མ་དེ་ཆུ་གླང་ ༡༩༡༡ ལོར་ལྷ་སར་གསར་བཟོ་གནང་བ་དང་། ཐོག་མར་བཟོས་པའི་ཤོག་དངུལ་དེ་དག་གི་མཚོན་དོན་དང་ཤོག་དངུལ་གང་དག་ཐོག་མར་འགྲེམས་གཏོང་གནང་མིན་ནི་དགའ་ལྡན་ཕོ་བྲང་ཕྱོགས་ལས་རྣམ་རྒྱལ་ཞེས་ཆུ་པར་གསང་རྟགས་དང་། མཁྲེགས་ཤིང་ཐོག་བརྐོས་པའི་པར་གཞིར་མདུན་དུ་གངས་རི་དང་། སེང་གེ། རྒྱབ་རིས་སུ་ཌམ་ལྔ་བཅུ་ཐམ་པའི་གནད་གོང་ཅན་གྱི་ཤོག་དངུལ་ཚོས་གཞི་སྔོན་པོ་ལ་ཚེ་རིང་དྲུག་སྐོར་དང་། ཌམ་ཉི་ཤུ་རྩ་ལྔ་ཚོས་གཞི་ལི་ཧང་ལ་མཐུན་པ་སྤུན་བཞི། ཌམ་ལྔ་ཚོས་གཞི་ལྗང་སྐྱ་ལ་འདོད་ཡོན་སྣ་ལྔའི་རི་མོས་ཕྱུག་པ་དག་ལ་སྦུག་དམ་དམར་པོ་དང་། དངུལ་ཁང་གི་ཐམ་ག་ནག་པོ་ཡོད་པ་བཅས་ཐོག་མར་འགྲེམས་གཏོང་དེ་དག་གནང་ཡོད།  འཕྲུལ་འཁོར་གྱི་ཐོག་ནས་ཤོག་དངུལ་ཚོན་ཁྲ་མ་བཟོ་བར་ཡུལ་གང་ཞིག་ཏུ་མི་སྣ་སུ་དང་སུ་ཞིག་སློབ་སྦྱོང་བྱེད་པར་བཏང་མིན་ནི་ཤོད་ཕྱག་ནང་རྟ་མགྲིན་དབང་རྒྱལ་དང་། རྩེ་དྲུང་དངོས་གཞི་ཐུབ་བསྟན་ཀུན་མཁྱེན་གཉིས་ཡུལ་ཀ་ལ་ཀ་ཏར་གཏོང་གནང་མཛད་ཡོད། ཁོང་གཉིས་ཕྱིར་བོད་དུ་ཕེབས་རྗེས་ཤོག་དངུལ་གང་དག་བཟོས་མིན་དང་དུས་ནམ་ཞིག་ལ་འགྲེམས་གཏོང་གནང་མིན་ནི་སྐྱེམ་སྟོང་དུ་བརྒྱབ་པའི་ཤིང་ཤོག་ལ་གསང་རྟགས་ཆུ་པར་གོང་འཁོད་ཐོག ཌམ་ལྔ་བཅུ་ཐམ་པའི་མ་གནང་ཅན་གྱི་ཤོག་དངུལ་ལྕགས་རྩི་ཚོན་ཁྲ་མ་མདུན་ལ་གངས་རི་དང་སེང་གེ། རྒྱབ་ཏུ་སྟག་སེང་ཁྱུང་འབྲུག་གི་རི་མོས་ཕྱུག་པ། ཆབ་སྲིད་དབུ་བརྙེས་ཀྱི་ལོ་ཆིག་སྟོང་དྲུག་བརྒྱ་བདུན་ཅུ་དོན་བདུན། རབ་བྱུང་བཅུ་དྲུག་པའི་ཤོག་དངུལ་འཁོད་པ་དེ་ནི་ལྕགས་ལུག ༡༩༣༡ ལོར་འགྲེམས་གཏོང་གནང་བ་བཅས་སོ།།"
    },
    {
        "question": "བོད་མི་ཕྱི་རྒྱལ་དུ་སློབ་སྦྱོང་དུ་འགྲོ་མི་དང་པོ་དེ་དག་ངོས་འཛིན་ཐོག མི་སྣ་དེ་དག་རྒྱབ་ལྗོངས་ཅི་ཞིག་གི་ཐོག་ནས་སློབ་སྦྱོང་དུ་བཏང་མིན་དང་དེ་ལྟར་སློབ་སྦྱོང་དུ་གཏོང་མཁན་སུ་ཞིག་ཡིན་མིན་དང་། མི་སྣ་དེ་དག་ཕྱིར་བོད་དུ་འཁོར་རྗེས་རང་ནུས་ལ་དཔག་པའི་ཕྱག་རྗེས་གང་ཞིག་གནང་ཡོད་མེད་ཕྲིས།",
        "answer": "བོད་མི་ཕྱི་རྒྱལ་དུ་སློབ་སྦྱོང་དུ་འགྲོ་མི་དང་པོ་ནི་སྨོན་གྲོང་མཁྱེན་རབ་ཀུན་བཟང་དང་། སྒོག་མཁར་པ་བསོད་ནམས་མགོན་པོ། བྱང་ངོས་པ་རིན་འཛིན་རྡོ་རྗེ། སྐྱིད་སྦུག་པ་དབང་འདུད་ནོར་བུ་བཅས་ཡིན། མི་སྣ་དེ་དག་རྒྱབ་ལྗོངས་ཅི་ཞིག་གི་འོག་ནས་བཏང་མིན་ནི་ད་བར་བོད་འཛམ་གླིང་རྒྱལ་ཁབ་གཞན་དང་འབྲེལ་བ་མ་བྱས་པར་གཅིག་པུར་བསྡད་པའི་སྐྱོན་དང་ཕྱི་རྒྱལ་གྱི་སྐད་ཡིག་སོགས་གལ་གནད་ཆེན་པོ་ཡིན་པའི་རྒྱབ་ལྗོངས་འོག་བཏང་བ་ཞིག་ཡིན་པ་དང་། དེ་ལྟར་གཏོང་མི་ནི་༸གོང་ས་མཆོག་ཡིན། མི་སྣ་དེ་དག་ཕྱིར་བོད་དུ་འཁོར་རྗེས་མཁྱེན་རབ་ཀུན་བཟང་ནས་བོད་ཁུལ་ས་གཏེར་ཁ་ཤས་བཙལ་རྙེད་ཐུབ་ཀྱང་ས་བཅུད་གནོད་རྐྱེན་ཆེ་ཚུལ་བརྗོད་དེ་འགོག་རྐྱེན་བྱས་པས་སྐུ་སྒེར་གསུང་སྒྱུར་དང་སྐོར་སྲུང་པའི་འགོ་བྱེད་བཅས་གནང་ཞིང་བསོད་ནམས་མགོན་པོ་སྐུ་སྲུང་དམག་སྒར་དུ་འཇོག་གནང་མཛད་ཀྱང་རིང་པོར་མ་སོང་བར་སྐུ་ཚེ་རྫོགས། བྱང་ངོས་པ་རིན་འཛིན་རྡོ་རྗེས་ཆུ་གློག་གསར་འཛུགས་དང་གལ་ཆེའི་གསུང་སྒྱུར་སོགས་གནང་། དབང་འདུད་ནོར་བུས་ཕྱི་རྒྱལ་ལས་ཁུངས་སུ་ཕྱག་ལས་གནང་བ་བཅས་སོ།།"
    },
    {
        "question": "སིམ་ལའི་ཆིངས་ཡིག་དུས་ནམ་ཞིག་ལ་བོད་རྒྱ་དབྱིན་གསུམ་གྱི་སྐུ་ཚབ་གང་དག་འཛོམས་ནས་བཞག་ཡོད་མེད་དང་། ཆིངས་ཡིག་གི་ནང་དོན་གནད་བསྡུས་ཐོག  དབྱིན་བོད་གཉིས་ཟུར་ཆིངས་ཤིག་བཞག་ཡོད་པ་དེའི་རྒྱུ་མཚན་དང་ནང་དོན་ཕྲིས།",
        "answer": "སིམ་ལའི་ཆིངས་ཡིག་ནི་ཤིང་སྟག ༡༩༡༤།༧།༣ ཉིན་བཞག་པ་ཞིག་ཡིན་པ་དང་། ཆིངས་ཡིག་དེ་འཇོག་པར་དབྱིན་ཇིའི་སྐུ་ཚབ་མེག་མོ་ཧོན་དང་། བོད་གཞུང་ནས་སྲིད་བློན་བཤད་སྒྲ་དཔལ་འབྱོར་རྡོ་རྗེ་དང་ལས་རོགས་ཁྲི་སྨོན་ནོར་བུ་དབང་རྒྱལ། ལས་བྱར་སྣེ་མགྲོན་མཁན་ཆུང་བསྟན་པ་དར་རྒྱས། གདན་འཐུས། དྲུང་སྤྱིའི་འཐུས་མི་བཅས་དང་། རྒྱ་ནག་མི་སེར་རྒྱལ་ཁབ་ནས་སྐུ་ཚབ་ཨི་ཕི་ཅན་ངོ་ལས་བཅས་ཕེབས་ཡོད། ཆིངས་ཡིག་དེའི་ནང་དོན་གནད་བསྡུས་ནི་བོད་ཕྱི་མ་དང་ནང་མ་བཟོ་རྒྱུ་དང་། བོད་རྒྱ་མིའི་མིང་ཙམ་གྱི་ཁོངས་གཏོགས་ཞེས་བརྗོད་རྒྱུ་ཡིན་ཚུལ་གསལ་ཡོད། དབྱིན་བོད་གཉིས་ཟུར་ཆིངས་ཤིག་བཞག་དགོས་དོན་ནི་གོང་དུ་བཞག་པའི་ཆིངས་ཡིག་དེར་རྒྱ་ནག་ཕྱོགས་ནས་ངོས་ལེན་མ་བྱས་པའི་རྐྱེན་གྱིས་ཟུར་ཆིངས་དེ་ལྟར་བཞག་དགོས་བྱུང་བ་དང་། ཟུར་ཆིངས་དེའི་ནང་དོན་ནི་རྒྱ་ནག་གཞུང་ནས་གོང་གི་ཆིངས་ཡིག་དེར་རྟགས་འཛུགས་མ་བྱས་པར་ཆིངས་ཡིག་དེའི་ནང་རྒྱ་ནག་གཞུང་ལ་ཐོབ་དབང་གང་ཡོད་རུང་ཆ་འཇོག་མི་བྱེད་པ་སོགས་འཁོད་ཡོད།"
    },
    {
        "question": "བོད་གཞུང་ནས་ལུགས་བཞིའི་དམག་རྩེད་འགྲན་བསྡུར་དུས་ནམ་ཞིག་ལ་ས་གནས་གང་དུ་བྱས་ཡོད་མེད་དང་ལུགས་བཞིའི་དམག་རྩེད་གང་དང་གང་ཞིག་ཡིན་མིན་ཁ་གསལ་ཐོག བོད་ཀྱི་དྲག་པོའི་ལམ་ལུགས་དབྱིན་ལུགས་སུ་གྱུར་ཚུལ་དང་དུས་སྐབས་དེར་དྲག་པོའི་སློབ་སྦྱོང་བྱེད་པར་མི་སྣ་གང་དག་ཡུལ་གང་ཞིག་ཏུ་བཏང་ཡོད་མེད་ཕྲིས།",
        "answer": "བོད་གཞུང་ནས་ལུགས་བཞིའི་དམག་རྩེད་འགྲན་བསྡུར་ནི་མེ་འབྲུག ༡༩༡༦ ལོར་ས་གནས་ནོར་གླིང་སྤྱན་གསལ་ཕོ་བྲང་གི་ནུབ་ཕྱོགས་ས་སྟོང་དུ་འགྲན་བསྡུར་བྱས་ཡོད་པ་དང་། ལུགས་བཞིའི་དམག་རྩེད་ནི་ཉི་ཧོང་། ཨུ་རུ་སུ། དབྱིན་ཇི། སྔར་ཡོད་རྒྱ་སྦྱོང་དམག་རྩེད་བཅས་ཡིན།  བོད་ཀྱི་དྲག་པོའི་ལམ་ལུགས་དབྱིན་ལུགས་སུ་གྱུར་ཚུལ་ནི་དེ་ལྟར་བོད་ཀྱི་དྲག་པོའི་ལམ་ལུགས་དབྱིན་ལུགས་སུ་བསྒྱུར་བའི་ཐུགས་གཏན་འཁེལ་བ་བཞིན་ས་མཚམས་ཁག་ལ་ཡོད་པའི་གཏན་འཇགས་དམག་སྒར་རྣམས་རིན་བཞིན་སྒྱུར་བཅོས་ཐོག དམག་སྒར་གསར་རྙིང་རྣམས་ལ་ཀ་ཁའི་གོ་རིམ་གྱི་སྡེ་ཚན་དང། རང་ལུགས་རྒྱལ་དར་ཀྱང་གཏན་འབེབས་ཡང་དག་གནང་བ་རེད། དུས་སྐབས་དེར་དྲག་པོའི་སློབ་སྦྱོང་བྱེད་པར་རྒྱ་གར་ཀོ་ཌ་དང་ཤི་ལོང་གཉིས་ཀྱི་རྒྱ་གར་གྱི་དམག་སྒར་ཁག་ནང་བསམ་གྲུབ་ཕོ་བྲང་སྲས་དཔལ་ལྡན་ཆོས་དབང་དང་། སྡིང་བྱ་བ་རྡོ་རྗེ་རྒྱལ་མཚན། སྐྱིད་སྦུག་གཞོན་པ་བསོད་ནམས་རྒྱལ་མཚན། ནོར་རྒྱས་ནང་པ་བསོད་ནམས་རྡོ་རྗེ་སོགས་གཞུང་ཞབས་སེར་སྐྱ་དང་དམག་དཀྱུས་ཤེས་རབ་བཀྲ་བ་འགའ་ཤས་གཏོང་གནང་མཛད་ཡོད།"
    },
    {
        "question": "༸གོང་ས་བཅུ་གསུམ་པ་ཆེན་པོས་ལུགས་གཉིས་ཐུགས་འགན་མ་བཞེས་པའི་གོང་རོལ་དུ་གཞུང་འབྲེལ་ཐོག་ནས་གསར་འཛུགས་གནང་བའི་སྨན་གྱི་སློབ་གྲྭ་ཡོད་མེད་ཇི་ལྟར་དང་། གལ་ཏེ་ཡོད་ན་དེ་དག་སུ་ཞིག་གི་དུས་སྐབས་ལ་གསར་འཛུགས་གནང་མིན་དང་སློབ་གྲྭ་དེ་དག་གི་མིང་ཁ་གསལ་ཐོག ༸གོང་ས་བཅུ་གསུམ་པ་ཆེན་པོས་གསར་འཛུགས་གནང་བའི་སྨན་གྱི་སློབ་གྲྭ་དེའི་མིང་དང་དེའི་དོ་དམ་དབུ་འཛིན་མི་སྣ་སུ་དང་སུ་ཞིག་བསྐོ་གཞག་གནང་མིན་ཕྲིས།",
        "answer": "༸གོང་ས་བཅུ་གསུམ་ཆེན་པོས་ལུགས་གཉིས་ཀྱི་ཐུགས་འགན་མ་བཞེས་གོང་གཞུང་འབྲེལ་ཐོག་ནས་གསར་འཛུགས་གནང་བའི་སྨན་གྱི་སློབ་གྲྭ་གཉིས་ཙམ་ཡོད་དེ་གཅིག་ནི་ལྕགས་རི་གཞན་ཕན་འགྲོ་ཕན་གླིང་དང་གཅིག་ནི་གཞིས་ཀ་རྩེ་རྫོང་དུ་གསོ་རིག་སློབ་གྲྭ་དྲང་སྲོང་འདུས་པའི་གླིང་ཞེས་པ་གཉིས་དེ་ཡིན། སྨན་གྱི་སློབ་གྲྭ་དེ་གཉིས་ནི་༸རྒྱལ་མཆོག་ལྔ་པ་ཆེན་པོ་དང་སྡེ་སྲིད་སངས་རྒྱས་རྒྱ་མཚོའི་སྐུ་དུས་སུ་གཞུང་འབྲེལ་ཐོག་ནས་གསར་འཛུགས་གནང་བ་ཞིག་རེད། ༸གོང་ས་བཅུ་གསུམ་པ་ཆེན་པོས་གསར་འཛུགས་གནང་བའི་སྨན་གྱི་སློབ་གྲྭ་དེའི་མིང་ནི་སྨན་རྩིས་རིག་གནས་སློབ་གྲྭ་ཡིན་ཞིང་། དེའི་དོ་དམ་དབུ་འཛིན་ཆེ་ཤོས་བླ་སྨན་སྤྱི་ཁྱབ་མཁན་པོ་དངོས་གཞི་བྱམས་པ་ཐུབ་དབང་དང་སེ་ར་སྨན་སྦྱིན་མཁྱེན་རབ་ནོར་བུར་སྨན་རྩིས་མཁན་ཆུང་དུ་བསྐོ་གཞག་གནང་བ་བཅས་སོ།།"
    },
    {
        "question": "༸གོང་ས་མཆོག་ནས་བོད་ཀྱི་ཡུལ་ལུང་ཡར་རྒྱས་དང་ཉམ་ཆུང་མི་མང་ལ་ཕན་ཐོགས་ཆེ་བའི་དགོངས་བཞེས་གང་དང་གང་ཞིག་གནང་ཡོད་མེད་དང་། དགོངས་གཞི་དེ་དག་ཇི་བཞིན་བསྒྱུབས་མ་ཐུབ་པའི་རྒྱུ་མཚན་གང་ཞིག་ཡིན་མིན་ཕྲིས།",
        "answer": "༸གོང་ས་མཆོག་ནས་ཡར་ཐོན་ཅན་གྱི་རྒྱལ་ཁབ་ཀྱི་ལུགས་སྲོལ་ལྟར་མི་མང་སྤྱི་མོས་འོས་འདེམས་ཀྱི་འཐུས་མི་འཛུགས་རྒྱུའི་དགོངས་བཞེས་མཛད་ཡོད་པ་དང་། དེ་བཞིན་དུ་མི་སེར་ཤེས་དམན་ལ་ལས་ཁྲིམས་ལུགས་མ་རྟོགས་པས་ཁྲིམས་འགལ་བྱེད་ཐལ་དང་། ཡང་འགའ་ཞིག་བདེན་པ་ཡོད་ཀྱང་ཞུ་སྒོ་མ་འཕེལ་བས་ཁྲིམས་འཁྱོག་ཇི་སྙེད་ཡོད་པར་བརྟེན་ཕྱི་ལུགས་ལྟར་ཁྲིམས་རྩོད་པ་གླས་ཏེ་ཞུ་གཏུགས་བྱས་ཆོག་པ་དང་། ཁྲིམས་རྩོད་པའི་གླ་ཆ་སྤྲོད་རྒྱུ་མེད་པའི་འབྱོར་མེད་ཁག་ལ་བོད་གཞུང་ནས་ཁྲིམས་རྩོད་པ་གླ་མེད་དུ་སྒྲིག་འཛུགས་གནང་རྒྱུ་སོགས་ཁྲིམས་ཁང་ཟུར་འཛུགས་གནང་རྒྱུ་བཅས་ཀྱི་ཡུལ་ལུང་ཡར་རྒྱས་དང་མི་མང་བདེ་རྩར་སྨན་པའི་དགོངས་གཞི་བླ་མེད་མཆིས་ཀྱང་། དགོངས་གཞི་དེ་དག་ཇི་བཞིན་བསྒྲུབས་ཐུབ་མེད། དེའི་རྒྱུ་མཚན་ནི་མི་མང་གི་བསམ་བློའི་གནས་ཚད་དམའ་དྲགས་པས་ཕུགས་རྒྱང་རིང་པོའི་ཁེ་ཕན་ལ་དགོངས་པ་བཞེས་མ་ཐུབ་པས་ལན་པ་ཞིག་རེད།།   །།"
    },
    {
        "question": "༸གོང་ས་༸སྐྱབས་མགོན་ཆེན་པོ་མཆོག་ཏེ་ཙེ་སྤུར་འབྱོར་བ་དང་རྒྱལ་སྤྱིའི་གསར་འགོད་པ་སོགས་ལ་གསུང་བཤད་གནང་བའི་སྙིང་དོན་ཇི་ཡིན་དང་། ཀ་སྦུག་བདེ་དོན་ཚོགས་པ་ཞེས་པ་དེ་མཇུག་ཇི་ལྟར་བསྒྲིལ་ཚུལ་བཅས་ཕྲིས།",
        "answer": "༸སྤྱི་ནོར་༸གོང་ས་༸སྐྱབས་མགོན་ཆེན་པོ་མཆོག་ཏེ་ཙེ་སྤུར་ལ་འབྱོར་རྗེས་གསར་འགོད་པ་སོགས་ལ་གསུངས་པའི་སྙིང་དོན་ནི་རྒྱ་ནག་ཧན་མི་རིགས་དང་བོད་གཉིས་མི་རིགས་ཐ་དད་ཡིན་པ། བོད་ཀྱི་འཛིན་སྐྱོང་བོད་མི་རང་ནས་བྱས་པ་ལས་རྒྱ་མིས་བྱས་པའི་ལོ་རྒྱུས་མེད་པ། གྲོས་མཐུན་དོན་ཚན་བཅུ་བདུན་ཞེས་པ་དེ་བཙན་ཤེད་འོག་ཏུ་འཇོག་དགོས་བྱུང་བ་ཙམ་དུ་མ་ཟད། རྒྱ་གཞུང་གིས་དེའི་གྲོས་ཆོད་ལ་མ་གནས་བར་གཏོར་རྒོལ་བྱས་པ། དེ་ལྟ་བུའི་སྡུག་རྩུབ་འོག་རེ་ཞིག་སྲོག་གི་འགན་སྲུང་ལྟ་བུར་ཕྱོགས་གཡོལ་ཙམ་གནང་ན་ལེགས་ཚུལ་བོད་མི་བསམ་ཡོད་རྣམ་པས་ཞུས་པ་ལྟར་༸གོང་ས་མཆོག་གིས་དེར་མོས་མཐུན་གྱི་ཐུགས་ཐག་བཅད་པ་ལས་ལོག་སྤྱོད་མི་དམངས་ནས་བཙན་འཁྲིད་བྱས་པ་ཞིག་མིན་ཚུལ་སོགས་གསུངས་ཡོད།   ཀ་སྦུག་བདེ་དོན་ཚོགས་པ་ཞེས་པ་དེ་མཇུག་ཇི་ལྟར་བསྒྲིལ་ཚུལ་ནི་༸གོང་ས་མཆོག་རྒྱ་གར་དུ་འབྱོར་རྗེས་བོད་གཞིས་བྱེས་ཀྱི་ལས་དོན་ཚང་མ་༸གོང་ས་མཆོག་དང་བཀའ་ཤག་ནས་གནང་རྒྱུར་བརྟེན་ཀ་སྦུག་བདེ་དོན་ཚོགས་པའི་ཚོགས་མི་ཡོངས་༸གོང་ས་མཆོག་གི་དབུ་འཁྲིད་འོག་འགྲོ་རྒྱུར་ཐག་གཅོད་ཀྱིས་སྒྲིག་འཛུགས་དེ་མཇུག་བསྒྲིལ་བར་གནང་བ་བཅས་སོ།།"
    },
    {
        "question": "འཇའ་ཡེ་  པར་ཀ་ཤ  ན་ར་ཡན་མཆོག་གི་དབུ་འཁྲིད་འོག་ཀ་ལ་ཀ་ཏར་ཚོགས་འདུ་རྒྱ་ཆེན་པོ་ཞིག་ཚོགས་ཡོད་པ་དེ་དུས་ནམ་ཞིག་ལ་ཚོགས་ཡོད་མེད་དང་།  ཚོགས་འདུ་དེར་བོད་མི་མང་གི་འཐུས་མི་གང་དག་ཕེབས་ཡོད་མེད་དང་། ཚོགས་འདུ་དེར་གྲོས་ཆོད་གང་དག་བྱུང་ཡོད་མེད་བཅས་ཕྲིས།",
        "answer": "འཇའ་ཡེ་  པར་ཀ་ཤ  ན་ར་ཡན་མཆོག་གི་དབུ་འཁྲིད་འོག་རྒྱ་གར་ནང་གི་མཁས་པ་མང་པོས་ཚོགས་པའི་ཚོགས་འདུ་ནི་སྤྱི་ལོ་ ༡༩༥༩ ཟླ་བ་ ༥ ཚེས་ ༣༠ ཉིན་ཀ་ལི་ཀ་ཏར་ཚོགས་པ་ཞིག་ཡིན་པ་དང་། ཚོགས་འདུ་དེར་བོད་མི་མང་གི་འཐུས་མི་ཐར་རྩེ་མཁན་པོ་བསོད་ནམས་རྒྱ་མཚོ་དང་། བཀྲས་མཐོང་སྲས་བསོད་ནམས་སྟོབས་འབྱོར།  རྨར་ཁམས་ཐོས་བསམ་སོགས་ཕེབས་ཡོད་པ་རེད། ཚོགས་འདུ་དེར་གྲོས་ཆོད་འདི་ལྟར་བཞག་ཡོད་དེ་བོད་རང་བཙན་ཅན་གྱི་རྒྱལ་ཁབ་དེ་རྒྱ་མིས་བཟས་ཚུལ་དང་བོད་དོན་ལ་རྒྱ་གར་མི་མང་གིས་རྒྱབ་སྐྱོར་བྱ་དགོས་པ། བོད་རང་དབང་བསྐྱར་ལེན་ཆེད་ཤར་ཕྱོགས་རྒྱལ་ཁབ་ཀྱི་ཚོགས་འདུ་ཞེས་པའི་ལྷན་ཚོགས་ཤིག་འཛུགས་རྒྱུ་དང་། བོད་དོན་མཉམ་འབྲེལ་རྒྱལ་ཚོགས་ལ་ཞུ་རྒྱུ་སོགས་ཀྱི་གྲོས་ཆོད་འཇོག་གནང་མཛད་ཡོད།།"
    },
    {
        "question": "༸གོང་ས་མཆོག་རྒྱ་གར་དུ་བཙན་བྱོལ་ལ་ཕེབས་རྗེས་ཐེངས་དང་པོར་མཉམ་འབྲེལ་རྒྱལ་ཚོགས་ལ་ཕུལ་བའི་ཕྱག་བྲིས་དེ་དུས་ནམ་ཞིག་ས་གནས་གང་ཞིག་ནས་སྩལ་མིན་དང་། དུས་སྐབས་དེར་མཉམ་འབྲེལ་རྒྱལ་ཚོགས་དྲུང་ཆེ་སུ་ཞིག་ཡིན་མིན་དང་ཕྱག་བྲིས་དེའི་ནང་དོན་གཙོ་བོ་གང་ཡིན་ནམ།",
        "answer": "༸གོང་ས་མཆོག་བཙན་བྱོལ་དུ་ཕེབས་རྗེས་ཐེངས་དང་པོར་མཉམ་འབྲེལ་རྒྱལ་ཚོགས་ལ་ཕུལ་བའི་ཕྱག་བྲིས་དེ་ནི་སྤྱི་ལོ་ ༡༩༥༩ ཟླ་ ༩ ཚེས་ ༩ ཉིན་ས་གནས་རྒྱ་གར་གྱི་རྒྱལ་ས་ལྡི་ལི་ནས་སྩལ་བ་ཞིག་ཡིན་པ་དང་། དུས་སྐབས་དེར་མཉམ་འབྲེལ་རྒྱལ་ཚོགས་ཀྱི་དྲུང་ཆེ་ཌག   ཧ་མེ་ཤོར་ཞེས་པ་ཁོང་ཡིན་པ་དང་ཁོང་ལ་སྩལ་བའི་ཕྱག་བྲིས་དེའི་ནང་དོན་གཙོ་བོ་ནི་སྤྱི་ལོ་ ༡༩༥༠ ཟླ་ ༡༡ ཚེས་  ༢༤ ཉིན་ཨལ་སར་པ་ཀྲོར་ནས་བོད་དོན་སྐོར་མཉམ་འབྲེལ་རྒྱལ་ཚོགས་ནང་གླེང་སློང་གནང་རུང་སྐབས་དེར་བོད་དོན་གྲོས་བསྡུར་འགྱངས་འཇོག་གནང་བར་ཐུགས་ཕམ་དང་ད་ཆ་བོད་ས་མང་ཆེ་བ་རྒྱ་མའི་དབང་ཤུགས་འོག་ཚུད་ཡོད་པས་དེ་ལྟར་འགྱངས་འཇོག་གནང་བ་དེར་འཕྲལ་དུ་དགོངས་བཞེས་གནང་སྐྱོང་ཡོང་བ་ཞེས་དང་། བོད་འདི་རང་བཙན་ཅན་གྱི་རྒྱལ་ཁབ་གཅིག་ཡིན་པའི་བདེན་དཔང་གནང་ཡོད་པ་སོགས་ནི་ཕྱག་བྲིས་དེའི་ནང་དོན་གཙོ་བོ་ཁག་ཡིན།"
    },
    {
        "question": "དུས་ནམ་ཞིག་ལ་བོད་དོན་སྐོར་ཐེངས་དང་པོར་མཉམ་འབྲེལ་རྒྱལ་ཚོགས་ནང་གླེང་སློང་བྱུང་ཡོད་མེད་དང་། དུས་སྐབས་དེར་བོད་དོན་སྐོར་མཉམ་འབྲེལ་རྒྱལ་ཚོགས་ནང་གླེང་སློང་བྱ་རྒྱུར་རྒྱབ་སྐྱོར་བྱེད་མཁན་གྱི་རྒྱལ་ཁབ་ག་ཚོད་དང་འགལ་ཟླ་ག་ཚོད་བར་གནས་རྒྱལ་ཁབ་ག་ཚོད་བཅས་ངོས་འཛིན་ཐོག  དུས་སྐབས་དེར་བོད་དོན་སྐོར་གྲོས་ཆོད་གང་དག་བྱུང་ཡོད་མེད་སྙིང་བསྡུས་ཕྲིས།",
        "answer": "བོད་དོན་སྐོར་ཐེངས་དང་པོར་མཉམ་འབྲེལ་རྒྱལ་ཚོགས་ནང་གླེང་སློང་བྱུང་བའི་དུས་ནི་སྤྱི་ལོ་ ༡༩༥༩ ཟླ་ ༡༠ ཚེས་ ༢༠ དང་ཚེས་ ༢༡ བཅས་ལ་བྱུང་ཡོད་པ་དང་། དུས་སྐབས་དེར་བོད་དོན་སྐོར་ལ་རྒྱབ་སྐྱོར་བྱེད་མཁན་གྱི་རྒྱལ་ཁབ་ ༤༣ དང་། འགལ་ཟླ་ ༡༡ བར་གནས་རྒྱལ་ཁབ་ ༢༥ བཅས་བྱུང་ཡོད། སྐབས་དེར་བོད་དོན་ཐོག་བཞག་པའི་གྲོས་ཆོད་ཀྱི་སྙིང་དོན་ནི་བོད་མི་དམངས་ལའང་གཞན་དང་འདྲ་བའི་འགྲོ་བ་མིའི་ཐོབ་ཐང་དང་རང་དབང་ཡོད་པ་ཙམ་དུ་མ་ཟད། བོད་ཀྱི་ཆོས་དང་རིག་གཞུང་ལའང་དོ་སྣང་བྱེད་བཞིན་ཡོད་པ༑ འཛམ་གླིང་ཞི་བདེའི་སླད་མཉམ་འབྲེལ་རྒྱལ་ཚོགས་ཀྱི་རྩ་ཁྲིམས་ཁག་གི་རྩ་དོན་ལ་བརྩི་འཇོག་ངེས་པར་བྱ་རྒྱུའི་ཡིད་ཆེས་དང་བོད་མིའི་ཐོབ་ཐང་དང་ཐུན་མིན་རིག་གཞུང་བཅས་ལ་བརྩི་འཇོག་དགོས་པའི་འབོད་བསྐུལ་བྱ་རྒྱུ་ཡིན་ཚུལ་གྱི་གྲོས་ཆོད་དེ་དག་བྱུང་ཡོད་དོ།།"
    },
    {
        "question": "བཙན་བྱོལ་དུ་ཕེབས་རྗེས་ཀྱི་ལོ་ཤས་ནང་༸སྤྱི་ནོར་༸གོང་ས་༸སྐྱབས་མགོན་ཆེན་པོ་མཆོག་གི་ཡང་དག་པའི་དབུ་ཁྲིད་དང་རྒྱ་གར་གཞུང་གི་བཀའ་དྲིན་སོགས་ལ་བརྟེན་ནས་གཏན་འཇགས་སློབ་གྲྭ་ཁག་དང་རིམ་བཞིན་གཞིས་ཆགས་ཁག་ས་གནས་གང་དག་ཏུ་བཙུགས་ཚུལ་ཇི་ལྟར་ཡིན་ནམ།",
        "answer": "༸སྤྱི་ནོར་༸གོང་ས་༸སྐྱབས་མགོན་ཆེན་པོ་མཆོག་བཙན་བྱོལ་དུ་ཕེབས་རྗེས་ཀྱི་ལོ་ཤས་ནང་རྒྱ་གར་དབུས་ཤེས་རིག་ཚོགས་པའི་འོག་ཏུ་མ་སུར་རི་དང་། ཌ་ལ་ཧའོ་སི༑ སིམ་ལ། རྡོར་གླིང་། ཀ་སྦུག  མའོན་ཌི་ཨ་ཕུར། པཾ་ཅ་མ་རི་སོགས་ལ་གཏན་འཇགས་སློབ་གྲྭ་ཁག་གསར་འཛུགས་གནང་བ་མ་ཟད། ཝ་ར་ཎ་སི་སོར་གཙུག་ལག་མཐོ་རིམ་སློབ་གྲྭ་འཛུགས་གནང་གིས་སཾཀྲི་ཏའི་སྐད་ཡིག་སོགས་རྒྱ་གཞུང་ཁག་ལ་སློབ་སྦྱོང་བྱེད་རྒྱུའི་སྲོལ་ཡང་འཛུགས་གནང་མཛད། དེ་དང་ཆབས་ཅིག་ས་ཁུལ་རང་རང་གི་མངའ་སྡེའི་གཞུང་གི་རོགས་རམ་འོག་མའི་སོར་ཁུལ་སྦེ་ལེ་ཀུ་པར་ལུགས་ཟུང་བསམ་གྲུབ་གླིང་། མོན་གུ་ཌིར་འདོད་རྒུ་གླིང་། ཧོན་ཟུར་དུ་རབ་རྒྱས་གླིང་། ཀོ་ལི་སྒར་ལ་དོན་ལྡན་གླིང་། ཨོ་རི་སར་ཕུན་ཚོགས་གླིང་། མདྔྷྱ་པར་དྷེཤའི་མན་པ་ཏིར་ཕན་བདེ་གླིང་། མཧཱ་རཤྜ་ཁུལ་བྷན་དྷར་ན་གར་ནོར་རྒྱས་གླིང་། ཨ་སམ་ཁུལ་ཏི་ཛུར་དར་རྒྱས་གླིང་། ཅང་ལང་དུ་ཀུན་བཟང་གླིང་སོགས་དང་གཞན་ཡང་ལ་དྭགས་དང་འབྲས་ལྗོངས་བཅས་སུ་བོད་མིའི་གཞིས་ཆགས་གསར་འཛུགས་གནང་བ་མ་ཟད། བལ་ཡུལ་སོགས་སུའང་བོད་མིའི་གཞིས་ཆགས་གསར་དུ་འཛུགས་གནང་མཛད་ཡོད་པ་བཅས་སོ།།     །།"
    },
    {
        "question": "བཙན་པོ་གླང་དར་མ་རྒྱུ་རྐྱེན་ཅི་ཞིག་ལ་བརྟེན་ནས་སུ་ཞིག་གིས་ཇི་ལྟར་བཀྲོངས་མིན་དང་ཁོང་བཀྲོངས་རྗེས་བོད་སིལ་བུར་ཐོར་ཚུལ་ཇི་ལྟར་ཡིན་ནམ།",
        "answer": "བཙན་པོ་གླང་དར་མས་ཆོས་ཁྲིམས་བཤིགས་པ་ལ་བརྟེན་ནས་ཆུ་ཁྱི་ ༨༤༢ ལོར་ལྷ་ལུང་དཔལ་རྡོར་གྱིས་མདའ་འཕངས་ཏེ་བཀྲོངས་པ་དང་། ཁོང་བཀྲོངས་རྗེས་ཁོང་གི་བུ་གནམ་སྡེ་འོད་སྲུང་དང་མངའ་བདག་ཡུམ་བརྟན་གཉིས་མངའ་རིས་ལ་མ་འཆམས་པར་རྩོད་དེ་འོད་སྲུང་གི་རྒྱུད་པས་སྟོད་མངའ་རིས་ཕྱོགས་སུ་དབང་སྒྱུར་བ་དང་ཡུམ་བརྟན་གྱི་རྒྱུད་པས་དབུས་ཕྱོགས་སུ་དབང་སྒྱུར་ཞིང་འབངས་གྱེན་ལོག་ཅེས་འབངས་རྣམས་རྗེ་ལ་མ་གུས་པས་བང་སོ་བཤིག་པ་སོགས་བྱས་རྐྱེན་ལས་རྒྱལ་སྲིད་སིལ་བུར་གྱུར་ཏེ་བོད་སྤྱི་ལ་དབང་བའི་རྒྱལ་པོ་མེད་པར་ལུང་པ་རེ་ལ་སྡེ་དཔོན་རེ་དང་། སྡེ་དཔོན་རེས་རྫོང་བཙན་པོ་རེ་བརྩིགས་ཏེ་མངའ་འབངས་ཉུང་ཟད་ལ་དབང་སྒྱུར་བྱས་པ་ལས། བོད་སྤྱི་ལ་དབང་སྒྱུར་བྱུང་མེད་པ་ལས་སིལ་བུར་ཐོར་བའོ།།"
    },
    {
        "question": "བསྟན་པའི་མེ་རོ་སྨད་ནས་གསོས་ཞེས་པའི་གོ་དོན་ཇི་ལྟར་དང་། སྐབས་དེར་མཁན་སློབ་སུ་ཞིག་གི་དྲུང་ནས་བླ་ཆེན་དགོངས་པ་རབ་གསལ་གྱིས་དགེ་ཚུལ་བསྒྲུབས་མིན་དང་ཁོང་བསྙེན་པར་རྫོགས་པར་ཁ་སྐོང་དགེ་སློང་སུ་དང་སུས་བྱས་སམ།",
        "answer": "བསྟན་པའི་མེ་རོ་སྨད་ནས་གསོས་ཞེས་པའི་གོ་དོན་ནི་བཙན་པོ་གླང་དར་མས་ཆོས་ཁྲིམས་བཤིགས་ཏེ་ཆོས་ལ་བརྣགས་པར་རྩོམ་པའི་ཚེ་རྨར་གཡོ་གཙང་གསུམ་གྱིས་དམ་ཆོས་འདུལ་བའི་དཔེ་ཆ་དྲེའུའི་ཁལ་གཅིག་བཀལ་ཏེ་མདོ་སྨད་ཕྱོགས་སུ་བྱོན་པ་དང་། ཁོང་གསུམ་གྱི་དྲུང་ལས་བླ་ཆེན་དགོངས་པ་རབ་གསལ་རབ་ཏུ་བྱུང་ཞིང་ཡུམ་བརྟན་གྱི་རྒྱུད་པ་ཁྲི་དེ་མགོན་སྙན་སོགས་ཀྱི་དུས་སུ་སྡོམ་རྒྱུན་མདོ་སྨད་ཕྱོགས་སུ་ཡོད་པར་ཐོས་ཏེ་དབུས་གཙང་གི་མི་བཅུས་བླ་ཆེན་དགོངས་པ་རབ་གསལ་ལས་བསྙེན་པར་རྫོགས་ཏེ་འདུལ་བའི་བསྟན་པ་དར་ཞིང་རྒྱས་པར་བྱས་པ་ལ་གོ ༑སྐབས་དེར་བླ་ཆེན་དགོངས་པ་རབ་གསལ་གྱིས་མཁན་པོ་གཙང་རབ་གསལ་དང་སློབ་དཔོན་གཡོ་དགེ་བའི་འབྱུང་གནས་ཀྱི་དྲུང་ནས་དགེ་ཚུལ་བསྒྲུབས་ཤིང་ཁོང་གིས་བསྙེན་རྫོགས་སྒྲུབ་དུས་ཁ་སྐོང་དགེ་སློང་དུ་རྒྱའི་དགེ་སློང་ཀ་བེད་དང་གྱི་བན་བྱ་བ་གཉིས་ཀྱིས་ཁ་སྐོང་བྱས་ཏེ་བསྙེན་པར་རྫོགས་སོ།།"
    },
    {
        "question": "སྟོད་མངའ་རིས་ཀྱི་རྒྱལ་པོ་ལྷ་བླ་མ་ཡེ་ཤེས་འོད་ཀྱིས་ཇོ་བོ་རྗེ་བོད་དུ་གདན་འདྲེན་ཞུ་དགོས་པའི་རྒྱུ་མཚན་གང་དང་། ཐོག་མར་ལོ་ཙཱ་བ་སུ་ཞིག་ཇོ་བོ་རྗེ་གདན་འདྲེན་ཞུ་བར་བཏང་མིན་དང་། དེ་རྗེས་རང་ཉིད་དངོས་སུ་གདན་འདྲེན་ཞུ་བར་ཕེབས་དོན་དང་ལམ་བར་དུ་རྐྱེན་ཇི་འཕྲད་ཕྲིས།",
        "answer": "ཁོང་གིས་ཇོ་བོ་རྗེ་བོད་དུ་གདན་འདྲེན་ཞུ་དགོས་པའི་རྒྱུ་མཚན་ནི་དུས་སྐབས་དེར་ཨར་ཚོ་བན་དེ་བཅོ་བརྒྱད་བྱ་བས་གསང་སྔགས་ཐེག་པའི་སྐོར་བསྒྱུར་ནས་རབ་ཏུ་བྱུང་བ་ཐམས་ཅད་ཕབ་སྟེ་སེར་ཁྱིམ་བྱས། སྦྱོར་བ་དང་སྒྲོལ་བ་བྱ་བའི་ཆོས་ལོག་སྣ་ཚོགས་བསྟན་ནས་བསྟན་པ་ཉམས་དམས་སུ་བཏང་བར་དག་ཐེར་མཛད་པའི་ཕྱིར་དུ་ཡིན་པ་དང་། ཐོག་མར་གདན་ཞུའི་མི་སྣར་ལོ་ཙཱ་བ་རྒྱ་བརྩོན་འགྲུས་སེངྒེ་རྒྱ་གར་དུ་བཏང་བ་དང་དེ་རྗེས་རང་ཉིད་དངོས་སུ་གདན་ཞུར་ཕེབས་དོན་ནི་ལོ་ཙཱ་བ་རྒྱ་བརྩོན་འགྲུས་སེངྒེ་གདན་ཞུར་བཏང་རུང་གདན་མ་འདྲོངས་པར་བརྟེན་རང་ཉིད་དངོས་སུ་གདན་འདྲེན་ཞུ་བར་ཕེབས་ཀྱང་ལམ་བར་དུ་གར་ལོག་རྒྱལ་པོས་བཟུང་སྟེ་ཁོང་གི་གཅུང་པོ་སྲོང་ངེའི་བུ་ལྷ་བླ་མ་ཞི་བ་འོད་ཀྱིས་སེར་འཚོལ་སྒྲུབ་ལམ་ནས་ཁོང་བཙོན་ལས་ཐར་ཐབས་བྱས་ཀྱང་ལྷ་བླ་མ་ཞི་བ་འོད་ཀྱིས་ཁོང་རང་ཉིད་ཀྱི་དོན་དུ་གསེར་དེ་ཙམ་གཏོང་མི་ཉན་པར་ཇོ་བོ་རྗེ་གདན་ཞུའི་སླད་དུ་གཏོང་དགོས་ཚུལ་གྱི་ལམ་སྟོན་གནང་སྟེ་མཐར་ཁོང་དཀའ་སྡུག་ཚད་མེད་ཐོག་ནས་བཙོན་ཁང་དུ་སྐུ་མྱ་ངན་ལས་འདས་སོ།།"
    },
    {
        "question": "ལྷ་བླ་མ་ཡེ་ཤེས་འོད་ཀྱི་ཐུགས་རེ་ལྟར་ཞི་བ་འོད་ཀྱིས་དེ་ལྟར་བསྒྲུབས་ཐུབ་ཡོད་མེད་ཇི་ལྟར་དང་། ཁུ་བོའི་ཐུགས་རེ་སྒྲུབ་ཐབས་སུ་ལོ་ཙཱ་བ་སུ་ཞིག་ཇོ་བོ་གདན་འདྲེན་ཞུ་བར་བཏང་མིན་དང་། དུས་ནམ་ཞིག་ལ་ཇོ་བོ་རྗེ་རྒྱ་གར་ནས་བོད་དུ་ཐོན་མིན་དང་དུས་ནམ་ཞིག་ལ་བོད་དུ་འབྱོར་མིན་བཅས་ཀྱི་ལོ་ཚིགས་ཕྲིས།",
        "answer": "ཞི་བ་འོད་ཀྱིས་ཁུ་བོའི་ཐུགས་རེ་ལྟར་ཇོ་བོ་རྗེ་བོད་དུ་གདན་འདྲེན་ཞུ་ཐུབ་ཡོད་ལ་དེ་ལྟར་ཁོང་གི་ཐུགས་རེ་སྒྲུབ་ཐབས་སུ་དགེ་བཤེས་གུང་ཐང་པ་ཚུལ་ཁྲིམས་རྒྱལ་བའམ་ནག་ཚོ་ལོ་ཙཱ་བ་རྒྱ་གར་དུ་ཇོ་བོ་རྗེ་གདན་ཞུར་བཏང་བ་ལྟར་གདན་ཞུ་ཐུབ་ཡོད།  དེ་ལྟར་གདན་ཞུ་ཐུབ་པ་ལྟར་ཇོ་བོ་རྗེ་རྒྱ་གར་ནས་བོད་དུ་སྤྱི་ལོ་ ༡༠༣༨ ལོར་ཐོན་པ་དང་བོད་དུ་ལྕགས་ཕོ་འབྲུག་ ༡༠༤༠ ལོར་འབྱོར་བའོ།།"
    },
    {
        "question": "ཇོ་བོ་རྗེ་བོད་དུ་ལོ་ཇི་ཙམ་བཞུགས་ཡོད་མེད་དང་ཁོང་གི་གཤེགས་ལོ་གཤེགས་ཚེས་ཁ་གསལ་ཐོག ཁོང་བོད་དུ་བཞུགས་རིང་ཁོང་གིས་མཛད་པའི་ཡོངས་གྲགས་གསུང་རྩོམ་དེའི་མཚན་དང་གསུང་རྩོམ་དེ་མཛད་པར་བསྐུལ་མ་གནང་མཁན་སུ་ཞིག་ཡིན་མིན་དང་དུས་སྐབས་དེར་རག་དུང་ཐོག་མར་དར་མིན་ཇི་ལྟར་ཡིན་ཚུལ་ཕྲིས།",
        "answer": "ཇོ་བོ་རྗེ་བོད་དུ་ལོ་ ༡༤ ཙམ་བཞུགས་ཡོད་པ་དང་ཁོང་གི་གཤེགས་ལོ་ནི་ཤིང་རྟ་ ༡༠༥༤ ཡིན་ཞིང་གཤེགས་ཚེས་ནི་ཟླ་བ་ ༨ ཚེས་ ༡༨ ཉིན་ཡིན། ཁོང་བོད་དུ་བཞུགས་རིང་མཛད་པའི་ཡོངས་གྲགས་གསུང་རྩོམ་དེའི་མཚན་ནི་བྱང་ཆུབ་ལམ་གྱི་སྒྲོན་མ་ཡིན་ཞིང་། དེ་ལྟ་བུའི་གསུང་རྩོམ་དེ་མཛད་པར་བསྐུལ་མ་གནང་མཁན་ནི་ལྷ་བཙུན་བྱང་ཆུབ་འོད་ཡིན། དུས་སྐབས་དེར་རག་དུང་ཐོག་མར་དར་བར་འདོད་དེ་མཁས་པའི་དགའ་སྟོན་ནང་རག་དུང་ཡང་སྔར་མེད་པ་ལ་ཇོ་བོ་སྤྱན་འདྲེན་པའི་ཕྱིར་བཅོས་ཏེ་ལོ་པན་སྤྱན་འདྲེན་གྱི་དུང་ཞེས་གྲགས་ཞེས་གསུངས་པ་ལྟར་དུས་སྐབས་དེར་ཐོག་མར་དར་བར་འདོད་དོ།།"
    },
    {
        "question": "༸གོང་ས་སྐུ་ཕྲེང་བཅུ་བཞི་པ་ཆེན་པོ་མཆོག་གིས་ལུགས་གཉིས་ཆབ་སྲིད་ཀྱི་ཐུགས་འགན་དུས་ནམ་ཞིག་ལ་བཞེས་མིན་དང་དུས་སྐབས་དེར་ཁོང་དགུང་གྲངས་ག་ཚོད་དུ་ཕེབས་ཡོད་མེད་དང་། དེ་ལྟ་བུའི་དགུང་གྲངས་ཆུང་ངུའི་སྐབས་ནས་ལུགས་གཉིས་ཀྱི་ཐུགས་འགན་བཞེས་དགོས་པའི་རྒྱབ་ལྗོངས་གང་ཡིན་ནམ།",
        "answer": "༸གོང་ས་སྐུ་ཕྲེང་བཅུ་བཞི་པ་ཆེན་པོ་མཆོག་གིས་ཕྱི་ལོ་ ༡༩༥༠ ཟླ་ ༡༡ ཚེས་ ༡༧ ཉིན་ལུགས་གཉིས་ཆབ་སྲིད་ཀྱི་ཐུགས་འགན་བཞེས་ཡོད་པ་དང་། དུས་སྐབས་དེར་ཁོང་དགུང་གྲངས་བཅུ་དྲུག་ལས་ཕེབས་མེད། དེ་ལྟར་དགུང་གྲངས་ཆུང་ཡང་ལུགས་གཉིས་ཀྱི་ཐུགས་འགན་བཞེས་དགོས་པའི་རྒྱབ་ལྗོངས་ནི་དུས་སྐབས་དེར་བོད་ཤར་ཕྱོགས་ཁམས་ཁུལ་དུ་རྒྱ་དམར་གྱིས་བཙན་འཛུལ་བྱས་ཟིན་པ་དང་། གནད་དོན་དེའི་སྐོར་གནས་དགའ་གཉིས་སྤྱན་འདྲེན་གྱིས་ཇི་དགེའི་སློབ་སྟོན་ཞུས་པར།  ༸གོང་ས་མཆོག་གིས་ལུགས་གཉིས་ཆབ་སྲིད་ཀྱི་ཐུགས་འགན་བཞེས་པའི་དུས་ལ་བབས་ཚུལ་ལུང་བསྟན་བྱུང་བ་ལྟར་བོད་ལྗོངས་སྤྱི་ཚོགས་ནས་ཀྱང་བསམ་གྲོས་གཅིག་མཐུན་གྱིས་གསོལ་བ་བཏབ་པར་བརྟེན་དེ་ལྟར་ཐུགས་འགན་བཞེས་དགོས་བྱུང་ཡོད།།"
    },
    {
        "question": "༸གོང་ས་མཆོག་གིས་ལུགས་གཉིས་ཆབ་སྲིད་ཀྱི་ཐུགས་འགན་བཞེས་པ་དང་དུས་མཚུངས་སུ་རྒྱ་ནག་གཞུང་ལ་ཐེངས་དང་པོར་བཏང་བའི་སྦུག་དམ་བཀའ་ཡིག་དེའི་ནང་དོན་དང་། དེ་རྗེས་གྲོ་མོར་རེ་ཞིག་ཆིབས་སྒྱུར་བསྐྱངས་དོན་དང་བསྐྱངས་དུས་ངོས་འཛིན་ཐོག  ལྷ་སར་སྲིད་ཚབ་ཏུ་མི་སྣ་གང་དག་བསྐོ་གཞག་གནང་མིན་བཅས་ཕྲིས།",
        "answer": "༸གོང་ས་མཆོག་གིས་ལུགས་གཉིས་ཆབ་སྲིད་ཀྱི་ཐུགས་འགན་བཞེས་པ་དང་དུས་མཚུངས་སུ་རྒྱ་གཞུང་ལ་ཕུལ་བའི་བཀའ་ཡིག་ཐེངས་དང་པོ་དེའི་ནང་དོན་ནི་ཕྲན་ལོ་ན་མ་སོན་རིང་བོད་རྒྱ་དབར་འབྲེལ་ལམ་སྡུག་པོ་བྱུང་ཡོད་རུང་ད་ཆ་ཕྲན་ནས་ལས་འགན་བླངས་པར་བརྟེན་རང་རེའི་དབར་སྔར་གྱི་མཛའ་གྲོགས་འབྲེལ་ལམ་བཟང་པོ་བསྐྱར་བཟོ་བྱེད་འདོད་དང་། བོད་དམག་འཛིན་བཟུང་བྱས་པ་རྣམས་ཕྱིར་སློག་དང་རྒྱ་དམག་བོད་སར་བཙན་འཛུལ་བྱས་པ་རྣམས་ཕྱིར་འཐེན་དགོས་ལུགས་སོགས་འཁོད་ཡོད་དོ། དེ་རྗེས་གྲོ་མོར་རེ་ཞིག་ཆིབས་སྒྱུར་བསྐྱངས་དོན་ནི་བོད་ལྗོངས་སྤྱི་ཚོགས་ནས་རྒྱ་དམར་གུང་ཁྲན་གཞུང་གི་བྱ་སྤྱོད་གང་ལ་ཡང་ཡིད་ཆེས་དང་བློ་གཏད་མི་རུང་བར་གཟིགས་ཏེ་སྐུའི་ཉེན་སྲུང་དང་བཅས་༸གོང་ས་མཆོག་རེ་ཞིག་གྲོ་མོར་ཆིབས་སྒྱུར་གནང་ན་ལེགས་ཚུལ་གྱི་བསམ་གྲོས་གཅིག་མཐུན་གྱིས་ཞུས་པར་བརྟེན་ནས་དེ་ལྟར་ཆིབས་སྒྱུར་བསྐྱངས་པ་དང་ཆིབས་སྒྱུར་བསྐྱངས་དུས་ནི་ལྕགས་སྟག ༡༩༥༠ ཟླ་བ་ ༡༡ ཚེས་ ༡༩ ཉིན་གྲོ་མོར་ཆིབས་ཐོན་གནང་བའོ། སྐབས་དེར་ལྷ་སར་སྲིད་ཚབ་ཏུ་མཁན་ཆེ་བློ་བཟང་བཀྲ་ཤིས་དང་། ཀླུ་ཁང་པ་ཚེ་དབང་རབ་བརྟན་གཉིས་བསྐོ་གཞག་སྩལ་བ་བཅས་སོ།།"
    },
    {
        "question": "གྲོས་མཐུན་དོན་ཚན་བཅུ་བདུན་ཞེས་པ་དེ་དུས་ནམ་ཞིག་ལ་ས་གནས་གང་ཞིག་ཏུ་བརྒྱབ་མིན་དང་། དེ་ལྟར་གྲོས་ཆོད་བཞག་པར་རྒྱ་བོད་གཉིས་ཀྱི་སྐུ་ཚབ་མི་སྣ་གང་དག་ཕེབས་ཡོད་མེད་དང་། གྲོས་མཐུན་དོན་ཚན་བཅུ་བདུན་དེ་ཕྱོགས་གཉིས་པོའི་དབར་དབང་ཚད་འདྲ་མཉམ་ཐོག་ནས་བཞག་ཡོད་མེད་རྒྱུ་མཚན་གྱི་ལམ་ནས་ཕྲིས།",
        "answer": "གྲོས་མཐུན་དོན་ཚན་བཅུ་བདུན་ཞེས་པ་དེ་ཕྱི་ལོ་ ༡༩༥༡ ཟླ་བ་ ༤ ཚེས་ ༢༣ ཉིན་ས་གནས་པེ་ཅིང་དུ་བརྒྱབ་པ་ཞིག་ཡིན་པ་དང་། དེ་ལྟར་གྲོས་ཆོད་བཞག་པར་རྒྱ་བོད་ཀྱི་སྐུ་ཚབ་མི་སྣ་འདི་དག་ཕེབས་ཡོད་དེ་རྒྱ་ཕྱོགས་ནས་གཙོ་བོ་འཐུས་མི་སླིས་འུས་ཧན། ཀྲང་ཅིང་ཨུ། ཀྲང་གོ་ཧཱ། སུང་ཀྲི་ཡོན་བཅས་དང་། བོད་ཕྱོགས་ནས་སྐུ་ཚབ་མི་སྣ་ང་ཕོད་ངག་དབང་འཇིགས་མེད། ཁེ་སྨད་བསོད་ནམས་དབང་འདུད། ཐུབ་བསྟན་བསྟན་དར། ཐུབ་བསྟན་ལེགས་སྨོན། བསམ་པོ་བསྟན་འཛིན་དོན་གྲུབ་བཅས་ཡོད་པ་རེད། དེ་ལྟར་བཞག་པའི་གྲོས་ཆོད་དེ་ཕྱོགས་གཉིས་པོའི་དབར་དབང་ཚད་འདྲ་མཉམ་ཐོག་ནས་བཞག་མེད། དེའི་རྒྱུ་མཚན་ནི་རྒྱ་ཕྱོགས་ནས་ཐོག་མ་ནས་གཏན་འབེབས་ཟིན་པའི་དོན་ཚན་བཅུ་ཅན་ཞིག་བོད་ཀྱི་སྐུ་ཚབ་རྣམས་ལ་གྲོས་གཞིར་ཕུལ་བ་དང་། གྲོས་གཞི་དེ་དག་གི་ཚིག་ཟུར་ཙམ་ལ་བོད་གཞུང་གི་སྐུ་ཚབ་རྣམ་པས་གླེང་སློང་བྱས་ཀྱང་ཀྲང་ཅིང་ཨུ་སོགས་ནས་མི་འདོད་པའི་ཁོང་ཁྲོའི་རྣམ་འགྱུར་སྟན་པ་ཙམ་མ་ཟད།  དཔོན་གཡོག་ལྟ་བུའི་འདུ་ཤེས་འཛིན་ཚུལ་འོག་ཚིག་རྩུབ་ངན་སྨྲས་སྣ་ཚོགས་བྱས་ཡོད།  མཐར་དོན་ཚན་བཅུ་བདུན་ཞེས་རྒྱ་ཕྱོགས་རང་གི་འདོད་མོས་ལྟར་བྲིས་པ་དེར་ཁས་ལེན་བྱས་ན་དེ་ལྟར་དང་མ་བྱས་ན་ས་མཚམས་དཔོན་ཁག་ལ་རླུང་འཕྲིན་གཏོང་ཐེངས་གཅིག་ཡིན་ཚུལ་གྱི་འཇིགས་སྐུལ་འོག་གྲོས་ཆོད་དེར་ཁས་ལེན་མི་བྱེད་ཀ་མེད་བྱུང་ཡོད་པ་ལས་ཕན་ཚུན་འདྲ་མཉམ་གྱི་ཐོག་གྲོས་ཆོད་བཞག་པ་ཞིག་གཏན་ནས་མིན་ནོ།།"
    },
    {
        "question": "བོད་ནང་རྒྱ་གཞུང་གིས་བཙན་འཛུལ་བྱེད་བཞིན་པའི་ཛ་དྲག་གི་དུས་སྐབས་དེར་སྲིད་ཚབ་རྣམ་གཉིས་གནས་དབྱུངས་གཏོང་དགོས་པའི་རྒྱབ་ལྗོངས་གང་ཞིག་ཡིན་མིན་དང་། ལེགས་བཅོས་ལས་ཁུངས་གསར་འཛུགས་གནང་བ་ལྟར་རྫོང་གཞིས་ཡོངས་ལ་ལེགས་བཅོས་ཕྱག་བཞེས་ཡོང་རྒྱུའི་སྐོར་ལ་བཀོད་རྒྱ་དོན་ཚན་ལྔ་ཅན་ཞིག་སྩལ་ཡོད་པ་དེའི་ནང་དོན་མདོར་བསྡུས་རེ་རེ་ནས་ཕྲིས།",
        "answer": "ཛ་དྲག་གི་དུས་སྐབས་དེར་སྲིད་ཚབ་རྣམ་གཉིས་གནས་དབྱུངས་གཏོང་དགོས་དོན་ནི་རྒྱ་གཞུང་གིས་བཏོན་པའི་གྲོས་ཆོད་ནང་གསལ་ལྟར་བོད་དམག་རྣམས་བཅིངས་བཀྲོལ་དམག་ལ་བསྒྱུར་རྒྱུ་དང་དམག་སྤྱི་ཁང་སོགས་ལ་རྒྱ་ནག་གི་རྒྱལ་དར་འཛུགས་རྒྱུ་སོགས་ལ་སྲིད་ཚབ་རྣམ་གཉིས་ནས་མཐའ་གཅིག་ཏུ་ངོ་རྒོལ་བྱས་པར་བརྟེན་རྒྱ་དམར་རང་ཉིད་ཀྱི་ངན་བྱུས་གཏིང་བ་རྣམས་ལམ་ལྷོང་ཆེད་ཁོང་གཉིས་ལས་གནས་ནས་གནས་དབྱུངས་གཏོང་དགོས་པའི་གནོན་ཤུགས་སྤྲད་པ་ལས་བཙན་པོའི་དཔའ་སྙིང་ལྡན་པའི་སྲིད་ཚབ་རྣམ་གཉིས་དེ་ལྟར་གནས་དབྱུངས་གཏོང་དགོས་བྱུང་ཡོད། དེ་ལྟར་རྒྱ་གཞུང་གིས་གནོན་ཤུགས་འོག་རིམ་པས་ལེགས་བཅོས་ལས་ཁུངས་གསར་འཛུགས་གནང་བ་ལྟར་རྫོང་གཞིས་ཡོངས་ལ་བཀོད་རྒྱ་དོན་ཚན་ལྔ་ཅན་ཞིག་བཏང་ཡོད་པ་དེའི་ནང་དོན་ནི་མདོར་བསྡུས་ན་དོན་ཚན་དང་པོར་ཁྲིམས་ལུགས་ཆ་སྙོམས་སུ་ལག་བསྟར་དགོས་ལུགས་སོགས་འཁོད་ཡོད་པ་དང་། གཉིས་པར་སྟོན་འབྲས་ཐོན་འབབ་གོང་འཕེལ་དང་སྔར་འཁྲི་གཞུང་འབབ་གང་ཡོད་ཆད་མེད་དུས་འབུལ་དགོས་གལ་སོགས་དང་། གསུམ་པར་འདོད་ཆུང་ཆོག་ཤེས་ཐོག་རྫོང་ཡོངས་ཁྲལ་འབབ་བསྡུ་གཏོང་རྩིས་ཁྲ་ཁམས་དྭངས་དང་མི་སེར་ས་ནས་འབྲེལ་ཡོད་ལས་བྱེད་པས་དངོས་ཟོག་ཧམ་བཟའ་བཙན་ལེན་བྱེད་མི་ཆོག་པ་སོགས་དང་། བཞི་པར་མངའ་ཁུལ་རང་རང་དུ་སློབ་གྲྭ་གསར་འཛུགས་དང་ས་ཞིང་ཕྲུ་གདུལ། ཚལ་ཞིང་གསར་འདེབས། ཤིང་འཛུགས་སོགས་ཡུལ་ལུང་ཡར་རྒྱས་གཏོང་བར་མཁྲེགས་བཟུང་བརྙས་རྩོད་རིགས་སུ་ཞིག་གིས་ཀྱང་དངོས་ཤུགས་གང་ནས་ཀྱང་བྱ་མི་ཆོག་པ་སོགས་དང་། ལྔ་པར་བོད་རིགས་ནང་ཁུལ་མཐུན་ལམ་རྡོག་རྩ་གཅིག་སྒྲིལ་དགོས་གལ་ཆེ་བ་སོགས་ཀྱི་ནང་དོན་འཁོད་ཡོད་དོ།།"
    },
    {
        "question": "༸གོང་ས་མཆོག་བཙན་བྱོལ་དུ་མ་ཕེབས་གོང་རྒྱ་ནག་དང་རྒྱ་གར་དུ་སྔ་ཕྱི་རིམ་པར་ཕེབས་པའི་རྒྱུ་མཚན་དང་། རྒྱལ་ཁབ་དེ་གཉིས་སུ་ཕེབས་གནང་ཡོང་བའི་རེ་བསྐུལ་ཞུ་མཁན་དང་ཕེབས་དུས་སོ་སོར་ངོས་འཛིན་བྱོས།",
        "answer": "༸གོང་ས་མཆོག་བཙན་བྱོལ་དུ་མ་ཕེབས་གོང་རྒྱ་དཀར་ནག་གཉིས་སུ་ཕེབས་དོན་ནི་རྒྱ་ནག་ཏུ་གུང་ཁྲན་གཞུང་གི་རྩ་ཁྲིམས་གཏན་འབེབས་བྱེད་རྒྱུའི་རྒྱལ་ཡོངས་ཚོགས་འདུ་ཆེན་པོར་ཕེབས་པ་དང་། རྒྱ་གར་དུ་བདག་ཅག་གི་སྟོན་པ་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་འཁོར་བའི་དྲན་གསོའི་དུས་སྟོན་ལ་ཕེབས་ཡོད། རྒྱལ་ཁབ་དེ་གཉིས་སུ་ཕེབས་གནང་ཡོང་བའི་རེ་བསྐུལ་ཞུ་མཁན་ནི་རྒྱ་ནག་ཏུ་རྒྱ་ནག་གཞུང་རང་ཡིན་པ་དང་། རྒྱ་གར་དུ་བྱང་ཆུབ་ཆེན་པོའི་ཆོས་ཚོགས་ནས་གདན་ཞུ་གནང་ཡོད་དོ། རྒྱ་ནག་ཏུ་ཕེབས་དུས་ནི་ཤིང་རྟ་ ༡༩༥༤ ཟླ་བ ༥ ཚེས་ ༡༡  ཉིན་དང་རྒྱ་གར་དུ་ཕེབས་དུས་ནི་སྤྱི་ལོ་ ༡༩༥༦ ལོར་ཕེབས་པའོ།།"
    },
    {
        "question": "ཀ་སྦུག་བདེ་དོན་ཚོགས་པ་ཞེས་པ་དེ་དུས་ནམ་ཞིག་ལ་མི་སྣ་གང་དག་གིས་རྩ་འཛུགས་གནང་མིན་དང་ཚོགས་པ་དེས་ལས་དོན་གང་དག་དམིགས་ཡུལ་དུ་བཟུང་ནས་ཕྱག་ལས་གནང་ཡོད་དམ།",
        "answer": "ཀ་སྦུག་བདེ་དོན་ཚོགས་པ་ཞེས་པ་ནི་ཤིང་རྟ་ ༡༩༥༤ ལོར་མི་སྣ་རྒྱལ་ལོ་དོན་གྲུབ་དང་མཁན་ཆུང་བློ་བཟང་རྒྱལ་མཚན། ཞྭ་སྒབ་པ་དབང་ཕྱུག་བདེ་ལྡན་བཅས་ཀྱི་གསར་འཛུགས་གནང་བ་ཞིག་ཡིན། ཚོགས་པ་དེས་ལས་དོན་གང་དག་དམིགས་ཡུལ་དུ་བཟུང་ནས་ཕྱག་ལས་གནང་མིན་ནི་དང་པོ་སངས་རྒྱས་ཀྱི་བསྟན་པ་རིན་པོ་ཆེ་བསྲུང་ཐབས་དང་གཉིས་པ་༸གོང་ས་༸སྐྱབས་མགོན་ཆེན་པོའི་སྐུ་ཚེ་བརྟན་ཐབས། གསུམ་པ་བོད་ནང་ཟིང་འཁྲུག་མི་ཡོང་བ་བཅས་ཀྱི་ཆེད་ཞབས་རིམ་བསྒྲུབ་རྒྱུ་སོགས་དང་། དེ་བཞིན་བོད་ནང་རྒྱ་གཞུང་རང་གིས་ཁས་ལེན་དང་འགལ་བའི་ལས་དོན་ལ་སྐབས་འཕྲལ་སོ་སོར་ངོ་རྒོལ་དང་འཛམ་གླིང་རྒྱལ་ཁབ་ཁག་ལ་བདེན་རྒྱབ་དགོས་པའི་སྐུལ་མ་གཏོང་རྒྱུ་བཅས་དམིགས་ཡུལ་དུ་བཟུང་ནས་ཕྱག་ལས་གནང་ཡོད་དོ།།     །།"
    },
    {
        "question": "བོད་གཞུང་གི་གཞུང་ཞབས་ལས་བྱེད་རྣམས་ལས་ཚན་གྱི་རིམ་པར་བསྡུ་ན་རིམ་པ་ག་ཚོད་ནང་བསྡུ་ཡི་ཡོད་མེད་དང་། ལས་ཚན་ལ་གཞིགས་ཏེ་གོ་གནས་མཐོ་དམན་ཇི་ལྟར་ཡིན་ནམ།",
        "answer": "གཞུང་ཞབས་ལས་བྱེད་རྣམས་ལས་ཚན་གྱི་རིམ་པ་བདུན་གྱི་ཁོངས་སུ་བསྡུ་ཡི་ཡོད་པ་དང་། ལས་ཚན་གྱི་རིམ་པར་གཞིགས་ཏེ་གོ་གནས་མཐོ་དམན་ཡང་༸གོང་ས་སྐྱབས་མགོན་ཆེན་པོ་མཆོག་ཆེས་མཐོ་ཤོས་ལ་བརྟེན་རིམ་པའི་ཁོངས་སུ་མེད་ཅིང་། གཞན་རྒྱལ་ཚབ་སྲིད་སྐྱོང་། སྡེ་སྲིད། སྲིད་བློན་བཅས་རིམ་པ་དང་པོ་དང་། བཀའ་བློན་རྣམས་དང་སྐུ་བཅར་སྤྱི་ཁྱབ་མཁན་པོ། ༸རྒྱལ་བའི་ཡབ་རྗེ་སོགས་སྐུ་ངོའི་གདན་ཐོབ་ཡོད་རིགས་རྣམས་རིམ་པ་གཉིས་པ། ཛ་སག་དང་། གུང་། ཏཱ་བླ་མ། ཐའི་ཇི། སྐུ་བཅར་དར་ཧན་སོགས་རིམ་པ་གསུམ་པ། མཁན་སྡེ་ཆུ་ཆུང་དང་།  ཕོགས་དཔོན། རྩིས་དཔོན། མདའ་དཔོན། རིམ་བཞི། སྲས་རྣམ་པ་ཡན་རིམ་པ་བཞི་པ། རྩེ་ཤོད་ཀྱི་མགྲོན་གཟིམ་དང་། ཕྱག་དཔེ་དོ་དམ། མཆོད་རྫས་དོ་དམ། ལྷ་ཞོལ་གཉེར་མི་དཔོན། རྩེ་ཤོད་གཉེར་ཚང་། འབྲུ་ཕོགས། བཤེར་དཔང། སྦྲག་སྤྱི། བཟོ་ཁང་དོ་དམ། འདོད་དཔལ་དོ་དམ་སོགས་རིམ་པ་ལྔ་པ། ཆིབས་ཆེ་དང་། བཀའ་དྲུང་། བཀའ་མགྲོན། བཀའ་ཤག་ཤོད་པ། རྩིས་པ། རྩམ་ལེན། རྩ་གཉེར། ཤིང་གཉེར། ལག་ཤེས་མཁས་པ་བྱས་རྗེས་ཅན་རྣམས་རིམ་པ་དྲུག་པ། དྲུང་རིགས་སེར་སྐྱ་དང་། དམག་སྒར་རུ་བརྒྱ་སོགས་དྲུང་གཏོགས་རིགས་ཚང་མ་རིམ་པ་བདུན་པ་བཅས་ཡིན་ནོ།།"
    },
    {
        "question": "ཆོས་རྒྱལ་བཀའ་དྲིན་ཅན་ཚོའི་དུས་སྐབས་ནས་ས་ཕག་རིན་གཙང་དང་དགའ་ལྡན་ཕོ་བྲང་གཞུང་གི་དུས་སྐབས་སོ་སོར་ཆབ་འབངས་སྐྱོང་ཚུལ་རྣམས་ཁྲིམས་ཀྱི་ཡིག་ཆ་གང་ཞིག་ལ་བརྟེན་ནས་ཆབ་འབངས་ཚུལ་བཞིན་སྐྱོང་ཚུལ་ཇི་ལྟར་ཡིན་ནམ།",
        "answer": "སྲོང་བཙན་སྒམ་པོའི་དུས་བོད་ལྗོངས་ཡོངས་ལ་ལྷ་ཆོས་དགེ་བ་བཅུ་དང་མི་ཆོས་གཙང་མ་བཅུ་དྲུག་གཞི་རྩར་བཟུང་བའི་ཁོད་སོ་དྲུག་གི་ཁྲིམས་ཀྱི་ཐོག་ནས་ཆབ་འབངས་ཚུལ་བཞིན་དུ་སྐྱོང་བ་དང་། ཁྲི་སྲོང་ལྡེའུ་བཙན་དུས་ཕོ་མིག་མི་འདོན་པ། མོ་སྣ་མི་གཅོད་པ། ཚངས་ཅན་མི་རྒུམ་པ། རྗེ་འབངས་ཐམས་ཅད་ཀྱི་རབ་ཏུ་བྱུང་བ་བཀུར་བའི་ཁྲིམས་བཅས་པ་དང་། ཁྲི་རལ་སྐབས་ཕྱི་འབངས་ཕྱུགས་བཞིན་བསྐྱངས་པ་དང་། ནང་འབངས་བུ་ཚ་བཞིན། བར་འབངས་བུ་སྤུན་བཞིན་བསྐྱངས་པ་དང་། ས་སྐྱའི་སྐབས་ཧོར་ལུགས་ལ་གཞི་བཞག་ནས་ཁྲིམས་སྲོལ་མཛད། ཕག་གྲུའི་དུས་སྐབས་སུ་ཁྲིམས་ཡིག་ཞལ་ལྕེ་བཅོ་ལྔའི་ཁྲིམས་བཅས་པ་དང་། སྡེ་པ་གཙང་པའི་སྐབས་ཁྲིམས་ཡིག་ཞལ་ལྕེ་བཅུ་དྲུག་གི་ཐོག་ནས་རྒྱལ་ཁབ་བསྐྱངས། དེ་རྗེས་༸གོང་ས་ལྔ་པ་ཆེན་པོའི་སྐབས་ལུགས་ཟུང་བསླབ་བྱ་དྭངས་ཤེལ་མེ་ལོང་དང་མུ་ཐི་ལིའི་ཕྲེང་སོགས་གཞི་རྩར་བཟུང་སྟེ་ཁྲིམས་ལུང་བསྒྱུར་བ་དང་༸གོང་ས་བཅུ་གསུམ་པའི་དུས་སྐབས་སུ་ནག་ཅན་སྲོག་ཐོག་གི་ཉེས་པ་རྩ་ཡངས་སུ་བཏང་པ་སོགས་འགྱུར་བ་རིམ་པར་བྱུང་ཡོད་དོ།།"
    },
    {
        "question": "གངས་ལྗོངས་ཆོས་སྲིད་གཉིས་ལྡན་གྱི་རྒྱལ་ཁབ་ཆེན་མོའི་དར་ཆ་དངོས་ནི་སྲོག་ཆགས་གསུམ་གྱི་མཚན་མ་ཡོད་པ་འདི་ཡིན་ཞིང་ཞེས་པ་ལྟར་སྲོག་ཆགས་གསུམ་པོ་དེ་གང་དག་ཡིན་མིན་དང་། ད་ཡོད་རྒྱལ་དར་འདི་སྲོག་ཆགས་གསུམ་གྱི་མཚན་མ་ཡོད་པ་དེ་ཡིན་ནམ་མིན། ཡིན་ན་ཡིན་པའི་རྒྱུ་མཚན་དང་མིན་ན་དུས་ནམ་ཞིག་ལ་ད་ཡོད་རྒྱལ་དར་འདི་གསར་བཟོ་བྱས་སམ།",
        "answer": "སྲོག་ཆགས་གསུམ་གྱི་མཚན་མ་ནི་སེང་གི་ཁྱུང་གི་མགོ་ཅན། སྲམ་ཉའི་མགོ་ཅན། ཆུ་སྲིན་དུང་གི་ཤུབས་ཅན་བཅས་ཡིན། ད་ཡོད་རྒྱལ་དར་འདི་སྲོག་ཆགས་གསུམ་གྱི་མཚན་མ་ཡོད་པ་དེ་མིན། དེའི་རྒྱུ་མཚན་ནི་ད་ཡོད་རྒྱལ་དར་འདི་ས་རྟ་ ༡༩༡༨ ལོར་བོད་དམག་རྣམས་དབྱིན་ལུགས་སུ་བསྒྱུར་གནང་བ་དང་ཆབས་ཅིག་ད་ཡོད་རྒྱལ་དར་འདི་གསར་དུ་གཏན་འབེབས་མཛད་གནང་བས་སོ།།"
    },
    {
        "question": "ད་ལྟའི་རྒྱལ་དར་འདིའི་ཕྱི་རྣམ་ཇི་འདྲ་ཞིག་གཏན་འབེབས་མཛད་ཡོད་མེད་དང་། དེ་ལྟར་གཏན་འབེབས་མཛད་པའི་མཚོན་དོན་ཁག་ཇི་ལྟར་ཡིན་ནམ།",
        "answer": "ད་ལྟའི་རྒྱལ་དར་འདིའི་ཕྱི་རྣམ་ནི་གངས་རི་དཀར་པོའི་རྩེར་ཉི་མའི་འོད་ཟེར་ཁ་དོག་སྔོ་དམར་བཅུ་གཉིས་དང་ལྡན་པ། སེང་གེ་དཀར་པོ་ཟུང་གི་ལག་ཏུ་ནོར་བུ་མིག་གསུམ་འཛིན་པ་མཐའ་ལྕགས་སེར་པོ་ཡོད་པ་ཞིག་རེད། དེ་ལྟ་བུའི་ཕྱི་རྣམ་ཞིག་གཏམ་འབེབས་མཛད་པའི་མཚོན་དོན་ནི་གངས་རི་དཀར་པོས་བོད་ཀྱི་ཡུལ་ལྗོངས་བཀོད་པ་མཚོན། མི་འཇིགས་གདོང་ལྔ་འབར་བའི་སེང་གེ་ཆ་ཡིས་ཆོས་སྲིད་ལུགས་གཉིས་མཚོན། ལག་ཏུ་ཡིད་བཞིན་གྱི་ནོར་བུ་ཐོགས་པ་དེས་ལྷ་ཆོས་དགེ་བ་བཅུ་དང་མི་ཆོས་གཙང་མ་བཅུ་དྲུག་སྙིང་པོར་གྱུར་པའི་ལས་འབྲས་ཕྲ་ཞིབ་ཀྱིས་ཁྲིམས་སྲོལ་སྐྱོང་བ་མཚོན་པ་དང་། གོང་ན་རིན་ཆེན་ནོར་བུ་མེ་འབར་འོད་འཚེར་བ་དེས་སྐྱབས་གནས་དཀོན་མཆོག་རིན་ཆེན་རྣམ་གསུམ་གཙུག་ཏུ་བཀུར་བ་མཚོན། དར་ལྕེ་དམར་སྔོ་གཉིས་སུ་ངེས་པ་དེས་ཆོས་སྲུང་དམར་ནག་ཟུང་གི་འཕྲིན་ལས་གཡོ་བ་མེད་པ་མཚོན། རྣམ་གྲངས་བཅུ་གཉིས་ཡོད་པ་དེས་མིའུ་གདུང་དྲུག་ལས་གྱེས་པའི་རིགས་ཀྱི་ཕྱི་མོ་བཅུ་གཉིས་མཚོན། ཉི་མ་ཤར་བའི་འོད་ཟེར་གྱིས་སྐྱེ་འགྲོ་རྣམས་རང་དབང་བདེ་སྐྱིད་ཀྱིས་སྐྱོང་བ་མཚོན། གོས་བཟང་སེར་པོའི་མུ་ཁྱུད་ཀྱིས་གསེར་མདོག་ཅོད་པན་འཆང་བའི་རིང་ལུགས་ཀུན་ཏུ་སྤེལ་བ་མཚོན། དྲག་མཚོན་རྡོ་རྗེའི་མདུང་གིས་མཐོན་པོར་བཏེགས་པ་ནི་མངོན་སྤྱོད་ལས་ཀྱི་རྣམ་འགྱུར་གློག་བཞིན་འཁྱུག་པའི་ལྷས་སྲུང་ས་དང་བར་སྣང་གི་ཁྱོན་གང་བས་བོད་ཀྱི་ཆོས་སྲིད་རྟག་ཏུ་སྐྱོང་བའི་མཚོན་དོན་ནོ།།      །།"
    },
    {
        "question": "༸གོང་ས་སྐུ་ཕྲེང་བཅུ་བཞི་པ་ཆེན་པོ་མཆོག་དུས་ནམ་ཞིག་ལ་གསེར་ཁྲི་མངའ་གསོལ་གནང་མིན་དང་། རྒྱ་དཀར་ནག་གཉིས་ནས་གསེར་ཁྲི་མངའ་གསོལ་ཞུ་བར་མི་སྣ་སུ་དང་སུ་ཞིག་བཏང་འབྱོར་བྱུང་ཡོད་མེད་ཕྲིས།",
        "answer": "༸གོང་ས་མཆོག་གི་གསེར་ཁྲི་མངའ་གསོལ་ནི་ལྕགས་འབྲུག ༡༩༤༠ ཟླ་བ ༡ ཚེས་ ༡༤ ཉིན་གསེར་ཁྲི་མངའ་གསོལ་གནང་ཡོད་པ་དང་། རྒྱ་དཀར་ནག་གཉིས་ནས་གསེར་ཁྲི་མངའ་གསོལ་ཞུ་བར་རྒྱ་ནག་གཞུང་ནས་སྐུ་ཚབ་ཝུའུ་ཅུའུ་ཤིང་ངོ་ལས་དང་།  རྒྱ་གར་གཞུང་གི་སྐུ་ཚབ་འབྲས་སྤྱི་སཱར་སྦི་སིལ འགུལ་ཌ་ངོ་ལས་བཅས་བཏང་འབྱོར་བྱུང་ཡོད།།"
    },
    {
        "question": "རྒྱ་གར་གྱི་རྒྱལ་ས་ལྡི་ལིར་ཤར་ཕྱོགས་རྒྱལ་ཁབ་ཁག་གི་མཉམ་འབྲེལ་ཚོགས་འདུ་ཆེན་པོ་ཞིག་ཚོགས་ཡོད་པ་དེ་དུས་ནམ་ཞིག་ལ་རྒྱལ་ཁབ་སུ་ཞིག་གིས་གོ་སྒྲིག་གནང་མིན་དང་། དུས་སྐབས་དེར་བོད་གཞུང་རང་དབང་ལྡན་པའི་རྒྱལ་ཁབ་ཅིག་ཏུ་ཆ་འཇོག་གིས་རྒྱལ་ཁབ་གཞན་གྱི་སྐུ་ཚབ་ལྟར་གདན་ཞུ་གནང་ཡོད་མེད་ཇི་ལྟར་དང་།   གལ་ཏེ་གདན་ཞུ་གནང་ཡོད་ཚེ་བོད་གཞུང་ནས་ཚོགས་འདུ་དེའི་སྐུ་ཚབ་ཏུ་མི་སྣ་གང་དག་བཏང་ཡོད་མེད་དང་། མི་སྣ་སུ་ཞིག་གིས་ཚོགས་འདུའི་དབུས་སུ་གསུང་བཤད་གང་ཞིག་གནང་ཡོད་མེད་ཕྲིས།",
        "answer": "རྒྱ་གར་གྱི་རྒྱལ་ས་ལྡི་ལིར་ཤར་ཕྱོགས་རྒྱལ་ཁབ་ཁག་གི་མཉམ་འབྲེལ་ཚོགས་འདུ་ཞིག་ཚོགས་ཡོད་པ་དེ་མེ་ཕག་ ༡༩༤༧།༣།༢༣ ཉིན་རྒྱ་གར་གཞུང་གིས་གོ་སྒྲིག་འོག་ཚོགས་ཡོད་པ་དང་། དུས་སྐབས་དེར་བོད་གཞུང་རང་དབང་ལྡན་པའི་རྒྱལ་ཁབ་གཞན་ལྟར་གཅིག་མཚུངས་ཀྱིས་སྐུ་ཚབ་མི་སྣ་གདན་ཞུ་གནང་དོན་ལྟར་བོད་གཞུང་ནས་སྐུ་ཚབ་མི་སྣ་ཐའི་ཇི་བསམ་གྲུབ་ཕོ་བྲང་པ་ཚེ་དབང་རིགས་འཛིན་དང་། མཁན་ཆུང་བློ་བཟང་དབང་རྒྱལ། སྐད་བསྒྱུར་སྐྱིད་སྦུག་པ་བློ་བཟང་དབང་འདུད་བཅས་གཏོང་གནང་མཛད་ཡོད། ཚོགས་འདུ་ཚོགས་སའི་ས་དེར་རྒྱལ་ཁབ་གཞན་དང་འདྲ་མཚུངས་ཀྱིས་བོད་གཞུང་གི་རྒྱལ་དར་ཀྱང་བསྒྲེངས་འཛུགས་ཐོག་མི་སྣ་དེ་དག་གི་ནང་ནས་ཐའི་ཇི་བསམ་གྲུབ་ཕོ་བྲང་པ་ཚེ་དབང་རིགས་འཛིན་གྱིས་ཚོགས་འདུའི་དབུས་སུ་གསུང་བཤད་འདི་འདྲ་ཞིག་གནང་ཡོད་དེ་རྒྱ་གར་དང་བོད་གཉིས་ཆོས་ཕྱོགས་ཀྱི་འབྲེལ་བ་དམ་ཟབ་ཡོད་རྐྱེན་ལས་ང་ཚོའི་གཞུང་ནས་ད་ལམ་ཚོགས་འདུར་ཞི་བདེ་མཉམ་གནས་དང་ཆོས་མཐུན་འབྲེལ་ལམ་སླད་གཏོང་གནང་བྱུང་བ་དང་། སླད་ཕྱིན་ཤར་ཕྱོགས་ཡུལ་ལུང་རྣམས་གཅིག་གི་གཅིག་ལ་སྡང་འཛིན་འཚེ་བ་སྤང་ནས་གྲོགས་པོའི་ཚུལ་དུ་ཆོས་དང་ཞི་བདེ། དཔལ་འབྱོར་བཅས་མཉམ་འབྲེལ་ཐོག་ཡར་རྒྱས་ཡུན་བརྟན་ཡོང་བ་སོགས་ཀྱི་གསུང་བཤད་གནང་ཡོད་དོ།།"
    },
    {
        "question": "དུས་ནམ་ཞིག་ལ་ཡུལ་ལུང་གཙོ་བོ་གང་དག་ལ་བོད་ཀྱི་ཚོང་དོན་སྐུ་ཚབ་མི་སྣ་གང་དག་བཏང་ཡོད་མེད་དང་། དེ་ལྟར་ཚོང་དོན་སྐུ་ཚབ་མི་སྣ་གཏོང་དོན་དང་མི་སྣ་དེ་དག་གིས་རྒྱལ་ཁབ་སུ་འདྲ་ཞིག་གི་ཕྱི་བསྐྱོད་ལག་འཁྱེར་ལ་བརྟེན་ནས་ཡུལ་ལུང་དེ་དག་ལ་ཕེབས་ཡོད་མེད་ཐོག མི་སྣ་དེ་དག་གིས་རྒྱ་གར་གྱི་རྒྱལ་ས་ལྡི་ལིར་བོད་གཞུང་གི་གཞུང་ཚབ་ཞིག་བཙུགས་ཆོག་པའི་རེ་བཏོན་གནང་བ་ལྟར་བྱུང་ཡོད་མེད་ཕྲིས།",
        "answer": "མེ་ཕག་ ༡༩༤༧ ལོར་ཡུལ་ལུང་གཙོ་བོ་རྒྱ་གར་དང་རྒྱ་ནག  ཨ་མི་རི་ཀ ཨེང་ལན་སོགས་ལ་བོད་ཀྱི་ཚོང་དོན་སྐུ་ཚབ་ཏུ་མི་སྣ་ཞྭ་སྒབ་པ་དབང་ཕྱུག་བདེ་ལྡན་དང་ལས་རོགས་སུ་ཕག་རི་ཤོ་བཤེར་དོ་དམ་མཁན་ཆུང་ཆང་ཁྱིམ་པ་ཐུབ་བསྟན་ཚེ་དཔལ། རིམ་བཞི་སྤོམ་མདའ་བ་བློ་བཟང་ཡར་འཕེར། སྐད་སྒྱུར་དུ་ཟུར་ཁང་སྲས་ལྷ་དབང་སྟོབས་རྒྱལ་བཅས་བསྐོ་གཞག་དང་གཏོང་གནང་མཛད་ཡོད། དེ་ལྟར་ཚོང་དོན་སྐུ་ཚབ་མི་སྣ་གཏོང་དོན་ནི་ཡུལ་ལུང་དེ་དག་ལ་དངོས་ཟོག་ཕྱི་གཏོང་ནང་འདྲེན་སླད་ཚོང་དོན་བཀའ་མོལ་ཞུ་ཕྱིར་དང་། འཛམ་གླིང་གི་གནས་སྟངས་རྟོགས་ཞིབ་སོགས་ཀྱི་སླད་དུ་བཏང་བ་ཞིག་ཡིན། དུས་སྐབས་དེར་མི་སྣ་དེ་དག་གིས་རྒྱལ་ཁབ་སུ་འདྲ་ཞིག་གི་ཕྱི་བསྐྱོད་ལག་འཁྱེར་ལ་བརྟེན་ནས་ཡུལ་ལུང་དེ་དག་ལ་ཕེབས་མིན་ནི་བོད་རྒྱལ་ཁབ་ཆེན་པོའི་ཕྱི་བསྐྱོད་ལག་འཁྱེར་ཐོག་ནས་ཡུལ་ལུང་དེ་དག་ལ་ཕེབས་ཡོད།  མི་སྣ་དེ་དག་གིས་རྒྱ་གར་གྱི་སྲིད་བློན་ནེ་རུ་མཆོག་ལ་ལྡི་ལིར་བོད་གཞུང་གི་གཞུང་ཚབ་ཞིག་བཙུགས་ཆོག་པའི་རེ་བསྐུལ་ཞུས་ཡོད་པ་ལྟར་བྱུང་མེད་ཀྱང་ཕྱི་རྒྱལ་གྱི་དྲུང་ཆེ་གསར་པ་མེ་ནན་གྱིས་སྔོན་ལ་ལྡི་ལིར་ཚོང་དོན་ལས་ཁུངས་ཤིག་བཙུགས་ན་རིམ་པས་གཞུང་ཚབ་ཏུ་མིང་འགྱུར་ཆོག་ཚུལ་གྱི་བཀའ་སློབ་གནང་དོན་ལྟར་ཀ་སྦུག་ཏུ་ཚོང་དོན་ལས་ཁུངས་གསར་འཛུགས་ཐུབ་ཡོད་པ་བཅས་སོ།།    །།"
    },
    {
        "question": "བོད་ཀྱི་རྒྱལ་པོ་ཐོག་མ་སུ་ཞིག་ཡིན་མིན་དང་དེའི་མཚན་ཇི་ལྟར་ཐོགས་ཚུལ། ཡུལ་གང་ནས་ཡོང་མིན་དང་ཁོང་གིས་བཞེངས་སྐྲུན་གནང་བའི་མཁར་གྱི་མིང་དང་། ཕྱིས་སུ་སུ་དང་སུའི་དུས་སྐབས་སུ་མཁར་དེ་ཉམས་གསོ་གནང་བ་ཡིན་མིན་ཕྲིས།",
        "answer": "བོད་ཀྱི་རྒྱལ་པོ་ཐོག་མ་ནི་གཉའ་ཁྲི་བཙན་པོ་ཡིན་པ་དང་། མཚན་དེ་ལྟར་ཐོགས་ཚུལ་ནི་རྒྱལ་པོ་འདི་ཐོག་མར་ཡར་ལུང་ཁུལ་དུ་སླེབས་པ་དང་བོན་ཤེས་ཅན་བཅུ་གཉིས་དང་འཕྲད་དེ་ཕན་ཚུན་གོ་བརྡ་མ་འཕྲོད་པར་རྒྱལ་པོ་འདིས་གནམ་ལ་མཛུབ་མོ་ཀེར་བས་བོན་པོ་རྣམས་གནམ་ལ་དགའ་སྟབས། གནམ་ནས་འོང་བར་ངེས་པས་བོད་ཁམས་ཀྱི་རྗེ་བོར་འོས་སོ་ཞེས་གཉའ་བར་ཁྲི་བྱས་ཏེ་བཏེགས་ནས་འོངས་པ་ལ་གཉའ་ཁྲི་བཙན་པོར་ཐོགས་པའོ། །ཡུལ་གང་ནས་ཡོང་མིན་ནི་ཐུན་མིན་སྣ་ཚོགས་ཤིག་མཆིས་རུང་ལུགས་འདིེར་རྒྱ་གར་བྷི་ཧར་ནང་མ་གྷ་དྷི་རྒྱལ་པོ་དམག་བརྒྱ་པར་སྲས་མིག་མས་བསྒྲིབས་སུ་ཡོད་པ། གཡུའི་སྨིན་མ་ཅན། དུང་སོ་འཁོར་མོར་ཡོད་པ། སོར་མོ་ཤའི་དྲ་བས་འབྲེལ་བ་ཞིག་འཁྲུངས་པ་དེ་གཞན་ལ་སྟོན་མི་ནུས་པར་སྤྱུགས་པས་རིམ་བཞིན་བོད་དུ་བསླེབས་ནས་རྒྱལ་པོ་ཆགས་པར་བཞེད་དོ། ཁོང་གི་དུས་སྐབས་སུ་བཞེངས་པའི་མཁར་གྱི་ཐོག་མ་ཡུམ་བུ་གླུ་མཁར་ཡིན་པ་དང་། ཕྱིས་སུ་འགྲོ་མགོན་ཆོས་རྒྱལ་འཕགས་པའི་ཞབས་འབྲིང་ཤཱཀྱ་མགོན་པོས་ཉམས་གསོ་དང་སྟེང་གི་རྒྱ་ཕིབས་ཕུབ་པ་དང་། ༸གོང་ས་ལྔ་པ་ཆེན་པོའི་སྐབས་ཉམས་གསོ་དང་རྒྱ་བསྐྱེད་གནང་སྟེ་སྔོན་མའི་མཁར་གྱི་རྩིག་རྨང་ཐོག་ཚད་ལྷག་ཙམ་དུས་ད་ལྟའང་མཇལ་རྒྱུ་ཡོད་པ་བཅས་སོ།།"
    },
    {
        "question": "གཉའ་ཁྲི་བཙན་པོ་ནས་གྲི་གུམ་བཙན་པོ་བར་གྱི་རྒྱལ་པོ་དེ་དག་ལ་བང་སོ་མེད་པའི་རྒྱུ་མཚན་དང་། གྲི་གུམ་བཙན་པོར་བང་སོ་ཡོད་པའི་རྒྱུ་མཚན་ཇི་ལྟར་དང་། གྲི་གུམ་བཙན་པོ་གཤེགས་རྐྱེན་དང་ཁོང་གི་བུ་བརྒྱུད་ཇི་ཡོད་དེ་དག་གི་མཛད་འགན་ཇི་ལྟར་ཡིན་ཕྲིས།",
        "answer": "གཉའ་ཁྲི་ནས་གྲི་གུམ་བར་གྱི་རྒྱལ་པོ་དེ་དག་ལ་བང་སོ་མེད་དོན་ནི་དེ་དག་གཤེགས་པའི་ཚེ་རྨུ་ཐག་ལ་བརྟེན་ནས་ནམ་མཁར་ཡལ་བས་པུར་དང་བང་སོ་མེད་པར་གྲགས། གྲི་གུམ་བཙན་པོར་བང་སོ་ཡོད་དོན་ནི་གྲི་གུམ་བཙན་པོ་བློན་པོ་ལོང་ངམ་གྱིས་བཀྲོངས་ཏེ་ཆུར་བསྐྱུར་བ་ལས་ཀོང་པོར་ཐོན་ཏེ་དེར་བང་སོ་བརྩིགས་པ་དང་བང་སོའི་ཐོག་མ་ཡང་དེ་ཡིན། གྲི་གུམ་བཙན་པོ་གཤེགས་རྐྱེན་ནི་ཁོང་ལ་མཚན་དེ་ལྟར་འདོགས་ཉེས་ཤོར་བ་ལས་ཐུགས་རྒྱལ་བྱུང་སྟེ་གཞན་ལ་ཨུ་ཚུགས་ནན་གྱིས་འཐབ་ཡ་བྱེད་དགོས་ཚུལ་གྱི་བཀའ་བཏང་བ་ལྟར་བློན་པོ་ལོང་ངམ་གྱིས་གོ་སྐབས་དེ་དང་བསྟུན་ཏེ་དགྲ་ཤ་བླངས་པར་འདོད་དོ། ཁོང་གི་བུ་བརྒྱུད་དང་དེ་དག་གི་མཛད་འགན་ནི་ཁོང་ལ་བུ་བྱ་ཁྲི། ཤ་ཁྲི། ཉ་ཁྲི་བཅས་གསུམ་ཡོད་པ་དེ་དག་དང་ཡུམ་གཅིག་པའི་བུ་རུ་ལས་སྐྱེས་ཀྱིས་ལོང་ངམ་བསད་དེ༑ སྲས་བགྲེས་པ་བྱ་ཁྲི་གདན་དྲངས་ནས་རྒྱལ་སར་བསྐོས་པ་དང་། ཤ་ཁྲི་ཀོང་ཡུལ་རང་དུ་བཞུགས་ཤིང་ཆུང་ཤོས་ཉ་ཁྲི་སོག་ཡུལ་གྱི་རྗེ་བོར་གྱུར་ཏེ་སོག་པོའི་རྒྱལ་རྒྱུད་ཀྱི་ཐོག་མ་ཡིན་པ་ཡང་མཐུན་པར་གླེང་བ་བཅས་སོ།།"
    },
    {
        "question": "སྲོང་བཙན་སྒམ་པོའི་ཡབ་ཡུམ་གྱི་མཚན་དང་ཁོང་གི་འཁྲུངས་ལོ་ཇི་ཡིན། ཁོང་གིས་རྒྱལ་སྲིད་བཟུང་རྗེས་རྒྱ་གར་དུ་ཡི་གེ་སློབ་པར་བོད་ཕྲུག་ག་ཚོད་བཏང་མིན་དང་དེ་དག་གི་ཁྲོད་ནས་སུ་ཞིག་གིས་རྒྱ་གར་གྱི་ཡི་གེ་གང་དང་གང་ལ་དཔེ་མཛད་ནས་བོད་ཡིག་གསར་བཟོ་བྱས་སམ།",
        "answer": "སྲོང་བཙན་སྒམ་པོའི་ཡབ་ཡུམ་གྱི་མཚན་ནི་ཡབ་རྒྱལ་པོ་གནམ་རི་སྲོང་བཙན་དང་ཡུམ་ཐོ་གར་བཟའ་ཚེ་སྤོང་གཉིས་ཡིན་པ་དང་། ཁོང་གི་འཁྲུངས་ལོ་ནི་མེ་གླང་འདས་ལོ་ ༦༡༧ ལོར་ཡིན། ཁོང་གིས་རྒྱལ་སྲིད་བཟུང་རྗེས་རྒྱ་གར་དུ་ཡི་གེ་སློབ་པར་བོད་ཕྲུག་བཅུ་དྲུག་བཏང་བ་དང་དེའི་ཁྲོད་ནས་ཐོན་མི་སམ་བྷོ་ཌས་རྒྱ་གར་བྱང་ཕྱོགས་སུ་ཆེས་ཆེས་དར་བའི་ཡི་གེ་ཤ་ར་རྡ་དང་ན་ག་ར་གཉིས་ལ་གཞི་བྱས་ཏེ་བོད་ཡིག་གསར་བཟོ་བྱས་པའོ།།"
    },
    {
        "question": "སྲོང་བཙན་གྱིས་ཡུལ་གྲུ་གང་དག་ནས་བཙུན་མོ་ག་ཚོད་བཞེས་ཡོད་མེད་དང་བཙུན་མོ་སོ་སོའི་མཚན་དང་དེ་དག་གིས་བཞེངས་སྐྲུན་གནང་བའི་ལྷ་ཁང་ཁག་གི་མཚན་ཇི་ལྟར་ཡིན་ནམ།",
        "answer": "སྲོང་བཙན་སྒམ་པོས་བལ་ཡུལ། རྒྱ་ནག ཞང་ཞུང་། མི་ཉག སྟོད་ལུང་བཅས་ཀྱི་ཡུལ་གྲུ་སོ་སོ་ནས་བཙུན་མོ་ལྔ་བཞེས་ཡོད་པ་དང་། བཙུན་མོ་དེ་དག་གི་མཚན་ནི་བལ་ཡུལ་ནས་བལ་བཟའ་ཁྲི་བཙུན། རྒྱ་ནག་ནས་ཝིན་ཤིང་ཀོང་ཇོ། ཞང་ཞུང་ནས་ཞང་ཞུང་བཟའ་ལི་ཐིག་དམན། མི་ཉག་ནས་རུ་ཡོང་བཟའ་རྒྱལ་མོ་བཙུན། སྟོད་ལུང་ནས་མོང་བཟའ་ཁྲི་ལྕམ་བཅས་སོ། བཙུན་མོ་དེ་དག་གིས་བཞེངས་པའི་ལྷ་ཁང་ཁག་ནི་བལ་བཟས་ར་ས་འཕྲུལ་སྣང་གཙུག་ལག་ཁང་བཞེངས་པ་དང་། རྒྱ་བཟའ་ཀོང་ཇོས་རྒྱ་སྟག་རྭ་མོ་ཆེའི་གཙུག་ལག་ཁང་བཞེངས། ཞང་ཞུང་བཟའ་ལི་ཐིག་སྨན་གྱིས་ཐིམ་བུ་བཀོག་པའི་ལྷ་ཁང་དང་རུ་ཡོངས་བཟས་བྲག་ལྷ་ཀླུ་ཕུག་གི་ལྷ་ཁང། མོང་བཟས་ཡེར་བའི་ལྷ་ཁང་བཅས་བཞེངས་པའོ།།"
    },
    {
        "question": "ཁྲི་སྲོང་ལྡེ་བཙན་དུས་ནམ་ཞིག་ལ་འཁྲུངས་མིན་དང་། ཁོང་གི་ཡབ་ཀྱི་གཤེགས་རྐྱེན་ལ་བཞེད་ཚུལ་མི་འདྲ་ཡོད་མེད་ཇི་ལྟར་དང་ཁོང་གི་དུས་སྐབས་སུ་སངས་རྒྱས་བསྟན་པ་རྒྱས་པར་གནང་ཚུལ་ཇི་ལྟར་ཡིན་མིན་ཕྲིས།",
        "answer": "ཁྲི་སྲོང་ལྡེ་བཙན་ཆུ་རྟ་ ༧༤༢ ལོར་འཁྲུངས་པ་དང་། ཁོང་གི་ཡབ་གཤེགས་རྐྱེན་ལ་བཞེད་ཚུལ་མི་མཐུན་པ་སྦ་བཞེད་ཆོས་འབྱུང་ཕལ་ཆེ་བར་རྒྱལ་པོ་འདི་ཡར་འབྲོག་ཚལ་དུ་ཆིབས་སྒྲོན་པའི་སྐབས་གྲོངས་ཞེས་འཁོད་ཡོད་ཀྱང་། ཁྲི་སྲོང་ལྡེ་བཙན་སྐབས་བཙུགས་པའི་ལྷ་ས་པོ་ཏཱ་ལའི་ཞོལ་རྡོ་རིང་གི་ཡི་གེར་འབལ་ལྡོང་ཙབ་དང་ལང་མེས་ཟིགས་གཉིས་ཀྱིས་བཙན་པོ་ཡབ་ཁྲི་ལྡེ་བཙུན་རྩན་གྱི་སྐུ་ལ་བདོ་ནས་གཤེགས་སོ་ཞེས་གསལ་ལོ། སངས་རྒྱས་བསྟན་པ་རྒྱས་པར་གནང་ཚུལ་ནི་ཆོས་ལ་གནག་པའི་བློན་པོ་མ་ཞང་དྲོན་པ་སྐྱེད་དང་སྟག་ར་ཀླུ་གོང་གཉིས་མེད་པར་བཟོས་རྗེས་བློན་པོ་སྦ་གསལ་སྣང་མངགས་ཏེ་མཁན་ཆེན་ཞི་བ་ཚོ་གདན་དྲངས་ནས་སད་མི་བདུན་རབ་ཏུ་བྱུང་བ་སོགས་བྱས་ཏེ་སངས་རྒྱས་བསྟན་པ་རྒྱས་པར་མཛད་པའོ།།"
    },
    {
        "question": "བཙན་པོ་ཁྲི་སྲོང་ལྡེ་བཙན་གྱིས་ཆུ་ཡོས་ ༧༦༣ལོར་རྒྱ་ནག་ཁྲང་ཨན་ཕྱོགས་སུ་དཔུང་འཇུག་བྱེད་དོན་གང་ཡིན་མིན་དང་སྐབས་དེར་དམག་དཔོན་དུ་སུ་ཞིག་བསྐོ་གཞག་བྱས་མིན་དང་དམག་ལ་རྒྱལ་ཕན་ཇི་བྱུང་ཕྲིས།",
        "answer": "ཆུ་ཡོས་ ༧༦༣ ལོར་ཁྲང་ཨན་ཕྱོགས་སུ་དཔུང་འཇུག་བྱེད་དོན་ནི་ཞོལ་རྡོ་རིང་དུ་གསལ་བ་ལྟར་རྒྱ་རྗེ་ཧེའུ་འིཀ་ཝང་ནས་ལོ་རེ་བཞིན་དུ་བོད་ལ་དཔྱ་ཁྲལ་དར་ཡུག་ཁྲི་ལྔ་རེ་འབུལ་བཞིན་ཡོད་ཀྱང་རྒྱ་རྗེ་ཧེའུ་འིཀ་ཝང་གྲོངས་རྗེས། དེའི་སྲས་ཝང་པེ་ཝང་རྒྱལ་པོར་འཁོད་རྗེས་དཔྱ་ཁྲལ་ཚུལ་བཞིན་མ་མཇལ་བ་ལས་དཔུང་འཇུག་བྱ་དགོས་བྱུང་ཡོད། སྐབས་དེར་དམག་དཔོན་དུ་ཞང་ཆིམས་རྒྱལ་ཟིགས་ཤུ་ཐིང་དང་། སྟག་སྒྲ་ཀླུ་ཁོང་གཉིས་དམག་དཔོན་དུ་བསྐོ་གཞག་བསྩལ་བ་དང་བོད་དམག་ལ་རྒྱལ་ཁ་ཆེན་པོ་ཐོབ་ཡོད།།"
    },
    {
        "question": "བཙན་པོ་ཁྲི་སྲོང་ལྡེ་བཙན་གྱི་སྐུ་ཚེའི་སྨད་ལ་བོད་ཀྱི་དྲག་པོའི་སྟོབས་ཤུགས་ཀྱི་ཁྱབ་ཚད་ཇི་ཙམ་ཡོད་མེད་དང་། དེའི་ཤེས་བྱེད་ཁུངས་ཡོད་མེད་ཇི་ལྟར་ཡིན་ནམ།",
        "answer": "ཁོང་གི་སྐུ་ཚེའི་སྨད་ལ་བོད་ཀྱི་དྲག་པོའི་སྟོབས་ཤུགས་ཇི་ཙམ་ཡོད་མེད་ཀྱི་ཤེས་བྱེད་ཁུངས་ནི་བཙན་པོ་ཁྲི་སྲོང་ལྡེ་བཙན་རང་གི་སྐུ་དུས་སུ་བཙུགས་པའི་འཕྱོངས་རྒྱས་སྟག་རྩེའི་ཟམ་སྣེའི་རྡོ་རིང་ལ་བྲིས་པ་དེ་ཡིན་ལ་རྡོ་རིང་དེའི་ནང་“ཡར་ནི་ར་ཞིག་གི་ས་མཚམས་མན་ཆད། མར་ནི་ལོང་ཤན་གྱི་ལ་རྒྱུད་ཡན་ཆད་ཆབ་འོག་ཏུ་འདུ་སྟེ་ཆབ་སྲིད་ནི་ལྷོ་བྱང་ཤར་ནུབ་མཐའ་ཀླས་པར་ཆེའོ་”ཞེས་གསལ་བ་ལྟར་ཡིན་པ་དང་། ཡར་ནི་ར་ཞིག་ཅེས་པ་ཞྭ་སྒབ་པ་དབང་ཕྱུག་བདེ་ལྡན་གྱིས་འདི་ལྟར་འགྲེལ་བཤད་སྐྱོན་ཡོད་དེ་ཡར་ནི་ར་ཞིག་ཅེས་གོང་གསལ་ཨ་ལིབ་ཧ་ཧོན། ཨམ་ར་ཞིག་གི་ས་མཚམས་དང་། མར་ནི་ལོང་ཤན་གྱི་ལ་རྒྱུད་ཡན་ཆད་ཅེས་པ་རྒྱ་ནག་སན་ཤིའི་ནང་ལོང་ཤན་ཟེར་བའི་བར་བོད་ཀྱི་རྒྱལ་པོའི་མངའ་ཐང་གིས་ཁྱབ་ཡོད་པ་དངོས་སུ་ར་འཕྲོད་གསལ་པོའི་ཐོག་ནས་བརྗོད་ཆོག་ཅེས་གསུངས་འདུག  དེ་བས་ན་བོད་ཀྱི་དྲག་པོའི་སྟོབས་ཤུགས་ཀྱིས་ཁྱབ་ཚད་ནི་ཤིན་ཏུ་རྒྱ་ཁྱབ་ཆེན་པོ་ཞིག་གོ །"
    },
    {
        "question": "མངའ་བདག་ཁྲི་རལ་པ་ཅན་ཁྲིར་ཕེབས་པ་དང་རྒྱ་བོད་གཉིས་ཕན་ཚུན་འབྲེལ་བ་ཇེ་ཆེ་དང་། འཁོན་འཛིན་ཇེ་ཆུང་དུ་སོང་སྟེ་དབོན་ཞང་མཐུན་པའི་ཆིངས་འགྲིགས་བྱ་རྒྱུའི་འགོ་ཚུགས་པ་དང་སྐབས་དེར་རྒྱ་ནག་གི་སྐུ་ཚབ་སུ་དང་སུས་བོད་ཀྱི་སྐུ་ཚབ་སུ་དང་སུ་ལ་ཡི་གེ་ཁག་བཞི་བཏང་བ་དང་། ཡི་གེ་དེ་དག་གི་ནང་དོན་ཇི་ལྟར་ཡིན་མིན་ཕྲིས།",
        "answer": "རྒྱ་ནག་གི་སྐུ་ཚབ་ཅུའུ་ཅུང་ལ་ཡིང་དང་ཝང་པི་ཟེར་བ་གཉིས་ནས་ཡི་གེ་དང་པོ་བོད་ཀྱི་ནང་བློན་བྲན་ཀ་དཔལ་ཡོན་ལ་བཏང་བ་དང་། ཡི་གེ་གཉིས་པ་ས་མཚམས་ལ་བཞུགས་པའི་ཞི་དྲག་གཉིས་ཀྱི་སྤྱི་ཁྱབ་པ་ཞང་ཆེ་བཙན་ལ་བཏང་། ཡི་གེ་གསུམ་པ་ཐའོ་ཟེར་བའི་ས་ཆར་བོད་ཀྱི་དྲག་པོའི་སྤྱི་ཁྱབ་གུང་ལུང་ལ་བཏང་། ཡི་གེ་བཞི་པ་ཐའོ་ཁུལ་གྱི་སྤྱི་ཁྱབ་ལུང་བཙན་པོ་ལ་བཏང་བའོ། །ཡི་གེ་དེ་དག་གི་ནང་དོན་ནི་དང་པོའི་ནང་དབོན་ཞང་འབྲེལ་བ་ཇེ་ཡག་དང་ཆིངས་ཡིག་གསར་འཇོག་ཐུབ་རྒྱུར་སྔོན་ལ་བོད་པས་དབང་འཛིན་བྱས་པའི་རྒྱ་ནག་གི་ས་ཆ་ཅིན་ཆའོ་དང་ཡུན་ཆའོ། །ཨན་ལོ་ཆའོ་གསུམ་ཕྱིར་སྤྲོད་གནང་རོགས་ཞེས་དང་སྤྱི་ལོ་ ༧༨༧ ཆིངས་གྲོས་སར་འཇུས་པའི་ཅེན་ཤུ་ཅུའུ་དང་ལུའུ་པ་ཡེ་གཉིས་ལས་ཅེན་ཤུ་ཅུའི་གྲོངས་ཚར་བའི་རུས་པ་དང་ལུའུ་པ་ཡེ་རྩིས་སྤྲོད་གནང་རོགས་ཞེས་འཁོད་ཡོད།"
    },
    {
        "question": "བཙན་པོ་ཁྲི་རལ་སྐབས་དབོན་ཞང་རྡོ་རིང་ག་དུས་བཙུགས་མིན་དང་དབོན་ཞང་ཞེས་པའི་གོ་དོན་ཇི་ལྟར་དང་དབོན་ཞང་རྡོ་རིང་བཙུགས་དོན་དང་རྡོ་རིང་གི་ནང་དོན། གཞན་ཡང་སྐབས་དེར་རྡོ་རིང་ཁག་ག་ཚོད་ཡུལ་ལུང་གང་དག་ཏུ་བཙུགས་ཡོད་དམ།",
        "answer": "དབོན་ཞང་རྡོ་རིང་ནི་སྤྱི་ལོ་ ༨༢༣ ཟླ་བ་ ༢ ཚེས་ ༡༤ ཉིན་བཙུགས་པ་དང་དབོན་ཞང་ཞེས་པའི་གོ་དོན་ནི་དབོན་ཞང་ཞེས་པ་རྒྱའི་སྐད་དུ་ཤང་ཅིའུ་ཟེར་བ་དང་། དེ་ནི་སྔར་རྒྱ་བཟའ་ཅིན་དྲེང་ཀོང་ཇོ་མེས་ཨག་ཚོམ་གྱི་བཙུན་མོར་ཕེབས་ཏེ་རིགས་སྲས་རྒྱུད་པ་ཡོད་མུས་ཀྱི་དབོན་པོ་བོད་དང་། ཞང་པོ་རྒྱ་ཞེས་འབོད་པ་ཡིན་ནོ༑ ༑དབོན་ཞང་རྡོ་རིང་བཙུགས་དོན་ནི་དབོན་ཞང་གཉིས་ཆབ་སྲིད་སྐོར་ལ་ཞི་ཆིངས་མཛད་རྒྱུའི་དགོངས་པ་གཅིག་མཐུན་བྱུང་བ་དེ་དག་ནམ་ཡང་མི་འགྱུར་བར་ལྷ་མི་ཀུན་གྱིས་ཤེས་ཤིང་དཔང་པོ་བྱས་ཏེ་མི་རབས་ནས་མི་རབས་བར་གཏམ་རྒྱུད་བརྗོད་རྒྱུ་ཡོང་ཕྱིར་ཆོད་དོན་རྡོ་རིང་ལ་བྲིས་ཤིང་བཙུགས་པའོ། །རྡོ་རིང་གི་ནང་དོན་ནི་བོད་རྒྱ་གཉིས་ད་ལྟ་རང་ལག་ཏུ་ཡོད་པའི་ཡུལ་དང་ས་མཚམས་སྲུང་ཞིང་དེའི་ཤར་ཕྱོགས་ཐམས་ཅད་ནི་རྒྱ་ནག་གི་ཡུལ་དང་ནུབ་ཕྱོགས་ཐམས་ཅད་བོད་ཆེན་པོའི་ཡུལ་ཡིན་པས་དེ་ལས་ཕན་ཚུན་དགྲར་མི་འཛིན་དམག་མི་དྲངས་པ་སོགས་མནའ་སྐྱེལ་དམ་བཅའ་བྱས་པ་སོགས་འཁོད་ཡོད། སྐབས་དེར་རྡོ་རིང་ཁག་གསུམ་བཙུགས་ཡོད་པ་དང་དེ་དག་ནི་བོད་རྒྱའི་ས་མཚམས་གུ་གུ་རྨེ་རུར་རྡོ་རིང་གཅིག  བོད་ཀྱི་རྒྱལ་ས་གཙུག་ལག་ཁང་གི་མདུན་དུ་རྡོ་རིང་གཅིག  རྒྱའི་རྒྱལ་ས་ཅཱ་རྔན་གྱི་ཕོ་བྲང་ཀེང་ཤིའི་མདུན་དུ་རྡོ་རིང་གཅིག་བཅས་བཙུགས་པའོ།།     །།"
    },
    {
        "question": "རྒྱ་གར་གྱི་སྲིད་བློན་ནེ་རུ་མཆོག་བོད་དུ་གདན་ཞུ་གནང་བ་ལྟར་ཞལ་བཞེས་གནང་ཡོད་རུང་ཕྱིས་སུ་ཕེབས་མི་ཐུབ་པའི་རྒྱུ་མཚན་དང་། བསྟན་སྲུང་དྭངས་བླང་དམག་རྒྱུ་མཚན་ཅི་ཞིག་གི་སླད་དུ་དུས་ནམ་ཞིག་ལ་བཙུགས་མིན་ཕྲིས།",
        "answer": "སྲིད་བློན་ནེ་རུ་མཆོག་གདན་ཞུ་ལྟར་ཞལ་བཞེས་གནང་ཡང་ཕྱིས་སུ་ཕེབས་མི་ཐུབ་པའི་རྒྱུ་མཚན་ནི་རྒྱ་མིས་བོད་ནང་རང་ཉིད་ཀྱིས་བཙན་བཀའི་འོག་བཞག་པའི་གྲོས་ཆོད་ལ་མི་གནས་པར་ཁྲིམས་འགལ་གྱི་ངན་སྤྱོད་སྣ་ཚོགས་སྤེལ་ཡོད་པ་ལ་བརྟེན་ནས་བོད་མི་བྱིས་པ་ཞིག་ཡིན་ཀྱང་མི་དགའ་བའི་རྣམ་འགྱུར་ཤུགས་ཆེར་ཡོད་པ་དང་། རྒྱ་མིས་བོད་ནང་དྲག་པོའི་རྟེན་གཞི་ཇི་ཙམ་ཡོད་པ་སོགས་ཀྱི་ལྐོག་གཡོ་གསང་གྱར་གྱུར་དོགས་ཀྱི་རྐྱེན་པས་རྒྱ་མིས་ཁམས་རྫུས་བཏང་སྟེ་མི་སེར་ལ་གཏོར་བཅོམ་བྱས་པས་སྲིད་བློན་ནེ་རུའི་སྐུ་ཕྱཱར་གནོད་སྐྱོན་བྱུང་ཚེ་སུས་ཀྱང་བློས་འཁྱུད་དཀའ་ཚུལ་གྱི་དཀྲོགས་རྐྱེན་འོག་གདན་ཞུ་ལྟར་ཕེབས་མེད་དོ། །བསྟན་སྲུང་དྭངས་བླང་དམག་རྒྱུ་མཚན་ཅི་ཞིག་ལ་བརྟེན་ནས་གསར་བཙུགས་གནང་མིན་ནི་གཙོ་བོ་༸རྒྱལ་བའི་སྐུ་ཕྱཱ་འགན་སྲུང་ཐུབ་ཐབས་སོགས་དང་། ཁམས་དང་ཨ་མདོ་ཕྱོགས་སུ་དྲག་པོའི་བཙན་གནོན་དང་ས་ཞིང་བཅོས་སྒྱུར་སོགས་མཚམས་འཇོག་ཐུབ་སླད་དུ་རྒྱ་གཞུང་གིས་བཙན་གནོན་དེར་ངོ་རྒོལ་བྱ་ཆེད་དུ་ཡིན་པ་དང་། དེ་ལྟར་བསྟན་སྲུང་དྭངས་བླང་དམག་བཙུགས་དུས་ནི་ས་ཁྱི་ ༡༩༥༨ །༢།༡༨ ཉིན་ཡིན་ནོ།།"
    },
    {
        "question": "བསྟན་སྲུང་དྭངས་བླང་དམག་བཙུགས་པའི་སྔ་གཞུག་ཏུ་རྒྱ་གཞུང་ནས་ཁམས་པའི་ཟིང་འཁྲུགས་འཇགས་ཐབས་ཟེར་བའི་སྲིད་བྱུས་ཇི་ལྟར་བཟུང་ཡོད་མེད་དང་། དབུས་ཁུལ་གྱི་མི་སེར་དང་བསྟན་སྲུང་དྭངས་བླང་དམག་དབར་འགལ་ཟླ་བཟོ་ཆེད་དུ་སྲིད་བྱུས་གང་ཞིག་བཟུང་ཡོད་མེད་བཅས་ཕྲིས།",
        "answer": "རྒྱ་གཞུང་གིས་ཁམས་པའི་ཟིང་འཁྲུགས་འཇགས་ཐབས་ཞེས་པའི་སྲིད་བྱུས་ཇི་ལྟར་བཟུང་ཡོད་མེད་ནི་བོད་གཞུང་ནས་དམག་མི་བཏང་སྟེ་བསྟན་སྲུང་དྭངས་བླང་དམག་རྩ་མེད་བཟོ་དགོས་ཚུལ་བརྗོད་པ་དང་། དེ་ལྟར་བརྗོད་པར་བོད་གཞུང་ནས་ངོས་ལེན་མ་བྱས་སྟབས་བོད་གཞུང་གིས་མི་སྣ་ཆེད་བཏང་གིས་དྭངས་དམག་གི་མཚོན་ཆ་བོད་གཞུང་ལ་རྩིས་འབུལ་གྱིས་རང་རང་སོ་སོའི་ཕ་ཡུལ་དུ་ཚུལ་མཐུན་གནས་སྡོད་དགོས་པའི་བཀའ་རྒྱ་སོགས་གཏོང་དུ་བཅུག་ཡོད། བསྟན་སྲུང་དྭངས་དམག་དང་དབུས་ཀྱི་མི་སེར་དབར་འགལ་ཟླ་བཟོ་ཆེད་དུ་སྲིད་བྱུས་འདི་ལྟར་སྤེལ་ཡོད་དེ་ཁམས་རིགས་རེ་ཟུང་ནས་མི་སེར་ཐོག་བརྡབ་གསིགས་བྱུང་བ་ཤེས་ཏེ་རྒྱ་དམར་ནས་གནད་དོན་འདི་འགལ་ཟླའི་མེ་སྤུངས་སྤར་བྱེད་ཀྱི་མེ་རྡོག་གཅིག་ཏུ་ངོས་འཛིན་ཐོག   རྒྱ་དམར་ནས་ཁམས་རྫུས་དམག་མི་ཚོ་ཁག་མང་པོ་གསར་བཟོས་ཁག་བགོས་ཀྱིས་བསྟན་སྲུང་དྭངས་དམག་མེད་སའི་མི་སེར་ལ་འབྲུ་ནོར་དང་། རྟ་ཟོག་བཅོམ་འཕྲོག བུད་མེད་བཙན་ཁྲིད་བྱས་པ་སོགས་སྲིད་བྱུས་ངན་རྒུ་སྤེལ་བས་དབུས་ཀྱི་མི་སེར་ཚོའི་སེམས་ལ་དྭངས་དམག་གིས་མི་སེར་ལ་བཅོམ་འཕྲོག་བྱེད་ཀྱི་འདུག་བསམ་པའི་ལོག་རྟོག་ཆེན་པོ་ཞིག་བཟོས་པ་རེད། དེ་ལྟར་ནའང་ཕྱིས་སུ་རྒྱ་དམར་གྱིས་ཁམས་རྫུས་བཏང་བ་ཤེས་རྟོགས་བྱུང་རྗེས་བསྟན་སྲུང་དྭངས་དམག་ལ་ཡིད་ཆེས་ཆེ་རུ་ཕྱིན་ཡོད་པ་བཅས་སོ།།"
    },
    {
        "question": "གསུམ་བཅུའི་དུས་དྲན་གྱི་ཡར་ལངས་ཆེན་མོ་དེ་རྐྱེན་ཅི་ཞིག་གི་འོག་ནས་བྱུང་ཡོད་མེད་དང་། ༸གོང་ས་མཆོག་རྒྱ་མིའི་དམག་སྒར་དུ་ཕེབས་གནང་ཡོང་བའི་མགྲོན་ཤོག་ཕུལ་མཁན་དེ་སུ་ཞིག་ཡིན་མིན་དང་། མགྲོན་ཤོག་དེར་ནམ་རྒྱུན་དང་མི་འདྲ་བའི་ཆ་རྐྱེན་ག་རེ་ཡོད་མེད་ཕྲིས།",
        "answer": "གསུམ་བཅུའི་དུས་དྲན་གྱི་ཡར་ལངས་ཡོངས་རྐྱེན་ནི་རྒྱ་དམར་རང་ཉིད་ནས་གྲོས་ཆོད་བརྡལ་བཤིག་བཏང་སྟེ་སྡུག་རྩུབ་བཙན་གནོན་གྱི་སེམས་ཕམ་བོད་མི་མང་ལ་སྔར་ནས་ཡོད་མུས་ཐོག  ༸གོང་ས་མཆོག་རྒྱའི་དམག་སྒར་ལ་འཁྲབ་སྟོན་གཟིགས་མོར་ཕེབས་གནང་ཡོང་བའི་མགྲོན་ཤོག་གཅིག་ཕུལ་ཡོད་པ་དང་། ནམ་རྒྱུན་ལྟར་ན་རྩེ་གཟིམ་ཆུང་འགག་ལ་༸སྙན་ཤོག་མགྲོན་བརྒྱུད་ཀྱི་འབུལ་ལམ་ཞུ་དགོས་པ་དང་། དེ་མིན་འབྲེལ་ཡོད་ལས་ཁུངས་བརྒྱུད་ཕུལ་བ་ལས་ཐད་ཀར་ཕུལ་བའི་སྲོལ་མེད་ཀྱང་། ད་རེས་ཀྱི་མགྲོན་ཤོག་དེ་ཐད་ཀར་༸གོང་ས་མཆོག་ལ་ཕུལ་བར་བརྟེན་བོད་མི་མང་ནས་དེ་ནི་༸གོང་ས་མཆོག་ལ་མཐོང་ཆུང་ཞུས་པ་ཞིག་ཏུ་ངོས་འཛིན་གྱིས་རྒྱ་གཞུང་ལ་མི་དགའ་བ་ཤུགས་ཆེར་བྱུང་མུར། དམག་སྒར་ནང་དངོས་སུ་ཕེབས་སྐབས་སྔར་དང་མི་འདྲ་བའི་མཚོན་ཆ་ཁྱེར་མི་ཆོག་པ་བཅས་ཀྱི་ཆ་རྐྱེན་བཏོན་པ་ལ་བརྟེན་ནས་ཡར་ལངས་ཆེན་མོ་དེ་ལྟར་བྱུང་ཡོད། དེ་ལྟར་༸གོང་ས་མཆོག་རྒྱ་མའི་དམག་སྒར་དུ་ཕེབས་གནང་ཡོང་བའི་མགྲོན་ཤོག་ཕུལ་མཁན་ནི་རྒྱ་དཔོན་ཐན་ཀོ་སན་ཡིན་པ་དང་། མགྲོན་ཤོག་དེར་ནམ་རྒྱུན་དང་མི་འདྲ་ཆ་རྐྱེན་འདི་དག་ཡོད་དེ་སྔར་རྒྱུན་བཞིན་མཚོན་ཆ་ལྡན་པའི་༸གོང་ས་མཆོག་གི་སྐུ་སྲུང་བ་རྡོ་ཟམ་གྱི་ནང་ཚུད་དུ་འཁྲིད་མི་ཆོག་པ་དང་། མི་དམངས་ཞལ་མཇལ་ཞུ་མི་ཡང་རྡོ་ཟམ་སྣེ་ལྷག་ཡོང་མི་ཆོག་པ། དུས་རྒྱུན་ལྟར་ན་༸གོང་ས་མཆོག་ཆིབས་སྒྱུར་གར་ཡོད་སར་མགྲོན་ཆེ་དང་གསོལ་གཟིམ་མཆོད་གསུམ། རྩེ་གཟིམ་འགག་སོགས་ངེས་པར་དུ་བཅར་དགོས་པས་དེ་དག་མགྲོན་ཤོག་ཁོངས་སུ་མེད་པ་སོགས་སྔར་དང་མི་འདྲ་བའི་ཆ་རྐྱེན་དེ་དག་བཏོན་ཡོད་དོ།།    །།"
    },
    {
        "question": "སོག་པོ་ཆིང་གི་སེ་ཁང་དུས་ནམ་ཞིག་ལ་སྐྱེས་མིན་དང་། ཁོང་གི་ཐོག་མའི་མིང་ལ་གང་ཞིག་ཟེར་མིན་དང་། སྦོག་ཏ་ཆིང་གེ་སེ་ཁང་ཞེས་པ་བོད་སྐད་དུ་བསྒྱུར་ན་ཇི་ལྟར་དང་མིང་དེ་ལྟར་ཁོང་ལ་ཐོགས་ཚུལ་ཁ་གསལ་ཐོག ཁོང་ལ་ཕྲུ་གུ་ཇི་ཡོད་དང་ཁོང་གི་མི་གཤིས་ཇི་འདྲ་ཞིག་ཡོད་མེད་ཕྲིས།",
        "answer": "སོག་པོ་ཆིང་གེ་སི་ཁང་ཆུ་རྟ་ ༡༡༦༢ ལོར་སྐྱེས་ཤིང་ཁོང་གི་ཐོག་མའི་མིང་ལ་ཐེ་མི་ཇེན་ཞེས་གྲགས། སྦོག་ཏ་ཆིང་གེ་སི་ཁང་ཞེས་པ་བོད་སྐད་དུ་བསྒྱུར་ན་སྦོག་ཏ་ནི་བོད་སྐད་དུ་གཙུག་རྒྱན་ནམ་གཙུག་ཞྭ་ལ་གོ་ཞིང་། ཆིང་གེ་སི་ཞེས་པ་ནི་གོ་སའི་མཚན་དུ་བཏགས་པ་ལས་སོག་སྐད་མིན་པར་བྱ་ཞིག་གིས་སྐད་བརྒྱབ་པར་གྲགས། ཁང་ནི་བོད་སྐད་དུ་རྒྱལ་པོའི་གོ་སར་གོ   མིང་དེ་ལྟར་ཁོང་ལ་ཐོགས་ཚུལ་ནི་ཁོང་ལོ་ཉི་ཤུ་རྩ་བརྒྱད་ལ་སླེབས་དུས་ཧོར་ལེན་ཆུ་ཀླུང་འགྲམ་དུ་པི་ཏི་ཞེས་པའི་མི་སྡེ་ཁྲི་ཕྲག་བཞི་བཅུའི་རྒྱལ་པོར་གྱུར་ཞིང་། ཁོང་རྒྱལ་ཁྲིར་འཁོད་པའི་རྟེན་འབྲེལ་གྱི་ཉི་མ་གསུམ་པར་བྱ་ཞིག་གིས་ཆིང་གེ་སི་ཞེས་སྐད་ཡུན་རིང་བརྒྱབ་པ་བློན་འབངས་སོགས་ཀྱིས་མཐོང་ཐོས་བྱུང་ཞིང་ཐེ་མུ་ཇེ་རྒྱལ་པོར་གྱུར་པའི་གོ་སའི་མཚན་དུ་ཆིང་གེ་སི་ཞེས་བཏགས་པའོ། །ཁོང་ལ་ཕྲུ་གུ་ཇི་ཙམ་ཡོད་མེད་ནི་ཁོང་ལ་བུ་གསུམ་དང་བུ་མོ་གཅིག་ཡོད་པ་དང་། ཁོང་གི་མི་གཤིས་ནི་དམག་ལ་དགའ་ཞིང་དཀའ་སྡུག་མཉམ་མྱོང་ཐུབ་མཁན། ཉམ་ཆུང་ལ་བྱམས་ཤིང་ཁྲིམས་དྲང་པོར་སྐྱོང་མཁན་ཞིག་ཏུ་འདོད་དོ།།"
    },
    {
        "question": "གོ་དན་ཁང་གིས་སོག་དམག་ཁྲི་ཚོ་གསུམ་བཏང་སྟེ་བོད་ཀྱི་དགོན་སྡེ་སོགས་གཏོར་བཅོམ་བྱེད་དོན་དང་བྱེད་དུས་ཁ་གསལ་དགོས་པ་དང་། ས་སྐྱ་པཎ་ཌི་ཏ་སོག་ཡུལ་དུ་གདན་འདྲེན་ཞུ་མི་དང་ཞུ་དོན་ཇི་ལྟར་དང་གདན་ཞུའི་ཡི་གེ་འབུལ་མི་སུ་དང་དུས་ནམ་ཞིག་ལ་ཁོང་སོག་ཡུལ་དུ་ཕེབས་སམ།",
        "answer": "གོ་དན་ཁང་གིས་སོག་དམག་ཁྲི་ཚོ་གསུམ་གཏོང་དོན་ནི་ཆིང་གེ་སི་ཁང་གཤེགས་པའི་གཏམ་དེ་བོད་ཕྱོགས་ནས་ཐོས་ཏེ་བོད་པས་འདབ་ནོར་ལོ་ཤས་མ་སྤྲད་པར་གོ་ཏན་ཁང་ཁྲོས་ཏེ་སོག་དམག་ཁྲི་ཚོ་གསུམ་བཏང་ནས་རྭ་སྒྲེང་སོགས་དགོན་པ་གཏོར་བཤིག་དང་བཙུན་པ་ལྔ་བརྒྱ་ཙམ་བསད་ཡོད། དེ་ལྟར་གཏོར་བཤིག་དང་བསད་རྨས་བཏང་བའི་དུས་ཚོད་ནི་ལྕགས་བྱི་ ༡༢༤༠ ལོར་ཡིན། ས་པཎ་སོག་ཡུལ་དུ་གདན་འདྲེན་ཞུ་མི་ནི་གོ་ཏན་ཁང་ཡིན་པ་དང་དེ་ལྟར་གདན་འདྲེན་ཞུ་དོན་ནི་གདན་ཞུའི་ཡི་གེའི་ནང་གསལ་བ་ལྟར་ངེད་ཀྱི་ཕ་མ་དང་། གནམ་སའི་དྲིན་ལན་འཇལ་བའི་ཕྱིར། ལམ་གྱི་བླང་དོར་མ་ནོར་བ་སྟོན་ཤེས་པའི་བླ་མ་གཅིག་ཅེས་གསལ་བ་ལྟར་དགེ་སྡིག་སྤང་བླང་ལ་ཚུལ་བཞིན་འཇུག་ཕྱིར་དང་གདན་ཞུའི་ཡི་གེ་འབུལ་མི་ནི་རྡོར་སྲི་ཅན་ཡིན། དེ་ལྟར་གདན་ཞུ་ཕུལ་བ་ལྟར་ཞལ་བཞེས་གནང་སྟེ་ཤིང་འབྲུག་ ༡༢༤༤ ལོར་ས་སྐྱ་ནས་ཕེབས་ཐོན་གནང་ཡོད་དོ།།"
    },
    {
        "question": "འཕགས་པ་བློ་གྲོས་རྒྱལ་མཚན་དང་སོག་པོའི་རྒྱལ་པོ་སུ་ཞིག་དུས་ནམ་ཞིག་ལ་མཆོད་ཡོན་འབྲེལ་བ་ཚུགས་མིན་དང་། འཕགས་པ་བློ་གྲོས་རྒྱལ་མཚན་གྱིས་དཔོན་ཆེན་དང་ནང་ཆེན་དུ་སུ་ཞིག་བསྐོས་ནས་བོད་ཆོལ་ཁ་གསུམ་ལ་དབང་ལུང་བསྒྱུར་མིན་དང་དུས་སྐབས་དེར་ཁྲི་སྐོར་བཅུ་གསུམ་བཟོས་པ་ལྟར་ཁྲི་སྐོར་གཅིག་གི་བརྩི་སྟངས་ཇི་ལྟར་ཡིན་ནམ།",
        "answer": "འཕགས་པ་བློ་གྲོས་རྒྱལ་མཚན་དང་སོག་པོའི་རྒྱལ་པོ་ཀུབ་ལི་ཁང་གི་དབར་ཆུ་གླང་ ༡༢༥༣ ལོར་མཆོད་ཡོན་གྱི་འབྲེལ་བ་ཐོག་མར་བྱུང་ཡོད། འགྲོ་མགོན་འཕགས་པ་བློ་གྲོས་རྒྱལ་མཚན་གྱིས་ཉེ་གནས་ཤཀྱཱ་བཟང་པོ་ལ་དཔོན་ཆེན་དང་ཀུན་དགའ་བཟང་པོར་ནང་ཆེན་དུ་བསྐོ་གཞག་བྱས་ཏེ་བོད་ཁམས་ལ་དབང་ལུང་བསྒྱུར་བ་དང་། དུས་སྐབས་དེར་ཁྲི་སྐོར་བཅུ་གསུམ་བཟོས་པ་ལྟར་ཁྲི་སྐོར་གཅིག་གི་བརྩི་སྟངས་ནི་གདུང་རབས་ལས་གསལ་བ་ལྟར། ཁང་པ་ཀ་དྲུག་གི་ས་ཡོད་པ། མི་བཟའ་མི་གཉིས། བུ་བུ་མོ་གཉིས། གཡོག་ཕོ་མོ་གཉིས་ཏེ་མི་དྲུག ཕྱུགས་རྟ་བོང་གཉིས། བ་གླང་ར་ལུག་རྣམས་དང་། ཞིང་སོན་ཁལ་བཅུ་གཉིས་ཀྱི་ས་ཡོད་པ་རྣམས་ལ་དུད་གཅིག དེ་འདྲ་བ་ཉེར་ལྔ་ལ་དུད་ཆེན་གཅིག དུད་ཆེན་གཉིས་ལ་རྟ་མགོ་གཅིག དེ་གཉིས་ལ་རྒྱ་མགོ་གཅིག  དེ་བཅུ་ལ་སྟོང་མགོ་གཅིག དེ་བཅུ་ལ་ཁྲི་མགོ་གཅིག དེ་བཅུ་ལ་ཀླུ་གཅིག  དེ་བཅུ་ལ་ཞིང་ཆེན་གཅིག་གམ་ཁྲི་སྐོར་གཅིག་རེ་བརྩི་ཡི་ཡོད་པ་བཞིན་ནོ།།"
    },
    {
        "question": "འཇའ་ས་མུ་ཏིག་མ་དང་བན་དེ་གཤེད་བསྐྱེད་མ་གཉིས་སོག་རྒྱལ་སུ་ཞིག་གིས་དུས་ནམ་ཞིག་ལ་འགྲོ་མགོན་འཕགས་པར་རྒྱུ་མཚན་ཅི་ཞིག་གི་སླད་དུ་ཕུལ་མིིན་དང་དེ་གཉིས་ཀྱི་ནང་དོན་ཇི་ཡིན་ཁ་གསལ་ཐོག འཇའ་ས་དང་བན་དེ་གཤེད་བསྐྱེད་མ་ཞེས་པ་བོད་སྐད་དུ་དོན་གང་ལ་འཇུག་མིན་ཕྲིས།",
        "answer": "འཇའ་ས་མུ་ཏིག་མ་དང་བན་དེ་གཤེད་བསྐྱེད་མ་གཉིས་སོག་པོའི་རྒྱལ་པོ་ཀུབ་ལི་ཁང་གིས་སྤྱི་ལོ་ ༡༢༥༢ དང་སྤྱི་ལོ་ ༡༢༥༤ ལོ་སོ་སོར་འགྲོ་མགོན་འཕགས་པར་ཕུལ་བ་ཞིག་ཡིན་པ་དང་། དེ་ལྟར་ཕུལ་བའི་དགོས་དོན་ནི་འཕགས་པ་རིན་པོ་ཆེས་འཛམ་གླིང་བྱང་ཕྱོགས་འདིར་ཆོས་སྲིད་གཉིས་ཀྱི་ཕན་བདེ་ལ་འགོད་པར་མཛད་པའི་བཀའ་དྲིན་ཤེས་ཆེད་དུ་ཕུལ་བ་ཞིག་ཡིན་ཞེས་གསུངས་པ་ལྟར་ཡིན་པ་དང་། འཇའ་ས་མུ་ཏིག་མའི་ནང་དོན་ནི་དགེ་འདུན་པ་རྣམས་སངས་རྒྱས་བསྟན་པའི་རྩ་བ་ཡིན་པས་བཤད་ཉན་སྒྲུབ་པ་ལ་ཚུལ་བཞིན་དུ་སློབ་དགོས་པ་དང་། དེ་ལྟར་བྱེད་པའི་དགེ་འདུན་ལ་དམག་ཁྲལ་ལས་གསུམ་མི་དགོས་པ་སོགས་གཙོ་བོར་གསུངས་ཡོད།"
    },
    {
        "question": "འགྲོ་མགོན་འཕགས་པ་སོག་ཡུལ་དུ་ཕེབས་ནས་སླར་བོད་དུ་ཕྱིར་ཕེབས་ཐེངས་དང་པོའི་ལོ་ཚིགས་ཇི་ཡིན་དང་། ལོ་ངོ་གཉིས་ཀྱི་རྗེས་ཡང་བསྐྱར་སོག་ཡུལ་དུ་གདན་ཞུ་གནང་བ་ལྟར་དུས་སྐབས་དེར་ཧོལ་ཡུལ་དུ་འབྱོན་རྒྱུར་ལས་ཚན་བཅུ་གསུམ་བཀོད་སྒྲིག་བྱས་པ་ལྟར་ལས་ཚན་བཅུ་གསུམ་གང་ཡིན་ངོས་འཛིན་དང་། སླར་བོད་དུ་ཕྱིར་ཕེབས་ཐེངས་གཉིས་པའི་ལོ་ཚིགས་ཇི་ཡིན་དང་མཐར་ཡུལ་གང་དུ་གཤེགས་མིན་དང་གཤེགས་ལོ་ཕྲིས།",
        "answer": "འགྲོ་མགོན་འཕགས་པ་སོག་ཡུལ་ནས་བོད་དུ་ཕེབས་ཐེངས་དང་པོ་ནི་ཤིང་གླང་ ༡༢༦༥ ལོར་ཡིན་པ་དང་ཧོར་ཡུལ་དུ་འབྱོན་རྒྱུར་ལས་ཚན་བཅུ་གསུམ་བཀོད་སྒྲིག་གནང་བའི་ལས་ཚན་བཅུ་གསུམ་ནི་གསོལ་གཟིམ་མཆོད་གསུམ། མཇལ་ཡིག་མཛོད་གསུམ། ཐབ་འདྲེན་གདན་གསུམ། སྐྱ་རྟ་མཛོ་ཁྱི་བཞི་བཅས་བཅུ་གསུམ་ཡིན། འགྲོ་མགོན་འཕགས་པ་སླར་བོད་དུ་ཕེབས་ཐེངས་གཉིས་པའི་ལོ་ཚིགས་ནི་མེ་བྱི་ ༡༢༧༦ ལོར་ཡིན་པ་དང་། མཐར་ཁོང་ལྕགས་ཕོ་འབྲུག་ ༡༢༨༠ ལོར་ས་སྐྱའི་ལྷ་ཁང་དུ་མྱ་ངན་ལས་འདས་སོ།།"
    },
    {
        "question": "འགྲོ་མགོན་འཕགས་པ་གཤེགས་རྐྱེན་ལ་མི་མཐུན་པ་ཡོད་མེད་དང་ཞྭ་སྒབ་པའི་འཐད་ཕྱོགས་གང་ཡིན་ངོས་འཛིན་ཐོག འགྲོ་མགོན་འཕགས་པ་གཤེགས་རྗེས་ས་སྐྱའི་ཁྲིར་སུ་ཞིག་ཕེབས་མིན་ཕྲིས།",
        "answer": "འགྲོ་མགོན་འཕགས་པ་གཤེགས་རྐྱེན་ལ་བཞེད་ཚུལ་མི་མཐུན་པ་ཡོད་དེ་རྒྱལ་རབས་འཕྲུལ་གྱི་ལྡེ་མིག་ལྟར་ན་འཕགས་པ་རིན་པོ་ཆེའི་ཉེ་གནས་དང་དཔོན་ཆེན་ཀུན་དགའ་བཟང་པོ་གཉིས་མ་འཆམས་པར་ཉེ་གནས་ཀྱིས་བླ་མས་གནང་བ་ལྟ་བུ་བྱས་ཏེ་རྒྱལ་པོ་ཁང་ལ་ཕྲ་མའི་ཡི་གེ་བཏང་བས་རྒྱལ་པོས་ཞིབ་གཅོད་སྐུ་ཚབ་བོད་དུ་བཏང་རྐྱེན་ལས་རྫུན་མཚང་རྡོལ་དོགས་ཀྱིས་ཉེ་གནས་ཀྱིས་བླ་མར་གསོལ་ཟས་ངན་པ་དྲངས་ནས་གཤེགས་ཚུལ་གསལ་བ་དང་། ཡང་ཡིག་མཁན་དགེ་བསྙེན་ཤྲི་བྷཱུ་ཏི་བྷ་ཌས་དཔོན་ཆེན་ལ་བླ་མས་མ་མཉེས་པས་རྒྱལ་པོས་ཞིབ་གཅོད་དུ་སཾ་གྷ་ཆིང་སང་གི་འགོ་བྱས་སོག་དམག་འབུམ་ཁྲག་གཅིག་བོད་ལ་ཡོང་སྟེ་དཔོན་ཆེད་བསད། དེ་ནས་མི་རིང་བར་བླ་མ་འཕགས་པ་གཤེགས་ཚུལ་གསལ་བ་སོགས་མི་མཐུན་པ་མང་པོ་ཡོད་རུང་༸གོང་ས་ལྔ་པ་ཆེན་པོས་རྒྱལ་རབས་འཕྲུལ་གྱི་ལྡེ་མིག་ནང་གསལ་ལྟར་མཐུན་པར་འདུག་པ་བཞིན་ཞྭ་སྒབ་པས་ཀྱང་དེ་ལྟར་བཞེད་དོ། འགྲོ་མགོན་འཕགས་པ་གཤེགས་རྗེས་ས་སྐྱའི་ཁྲིར་འགྲོ་མགོན་ཕྱག་ན་རྡེ་རྗེའི་སྲས་དྷརྨ་པ་ལ་ཕེབས་སོ།།"
    },
    {
        "question": "བདག་ཉིད་ཆེན་པོ་བཟང་པོ་དཔལ་རྒྱ་ཡུལ་དུ་རྒྱུན་རིང་བཞུགས་དགོས་པའི་རྒྱུ་མཚན་དང་། དུས་ནམ་ཞིག་ལ་ཁོང་རྒྱ་ཡུལ་ནས་ས་སྐྱར་གདན་འདྲེན་ཞུས་མིན་དང་དགོས་པ་རྒྱུ་མཚན་ཅིའི་དོན་དུ་ཡིན་མིན་དང་། ཁོང་གི་སྲས་ཀུན་དགའ་བློ་གྲོས་ཀྱིས་གཅུང་སྲས་རྣམས་ལ་བླ་བྲང་བཞིར་བགོས་པའི་བླ་བྲང་གི་མིང་དང་ཇི་ལྟར་བགོས་ཚུལ་ཕྲིས།",
        "answer": "བདག་ཉིད་ཆེན་པོ་བཟང་པོ་དཔལ་རྒྱ་ཡུལ་དུ་རྒྱུན་རིང་བཞུགས་དགོས་དོོན་ནི་དྷརྨ་པ་ལས་ཟངས་ཚ་བསོད་ནམས་རྒྱལ་མཚན་གྱི་སྲས་སློབ་དཔོན་ཡེ་ཤེས་འབྱུང་གནས་ཀྱི་ཟུར་མོ་ཉེ་གནས་མའི་སྲས་བདག་ཉིད་ཆེན་པོ་བཟང་པོ་དཔལ་ས་སྐྱའི་གདུང་རྒྱུད་དངོས་མ་ཡིན་ཞེས་མ་མཉེས་པ་མཛད་རྐྱེན་ལས་རྒྱ་ཡུལ་དུ་བཞུགས་དགོས་བྱུང་བ་དང་། ཁོང་རྒྱ་ཡུལ་ནས་ས་སྐྱར་ས་ཁྱི་ ༡༢༩༨ ལོར་གདན་འདྲེན་ཞུས་ཡོད། དེའི་རྒྱུ་མཚན་ནི་གདུང་རྒྱུད་ཉག་ཕྲར་ཐུག་པ་ལ་བརྟེན་ནས་གདན་འདྲེན་ཞུས་པ་ཞིག་ཡིན་པ་དང་ཁོང་གི་སྲས་ཀུན་དགའ་བློ་གྲོས་ཀྱིས་བགོས་པའི་བླ་བྲང་གི་མིང་ནི་བཞི་ཐོག་བླ་བྲང་། རིན་ཆེན་སྒང་བླ་བྲང། ལྷ་ཁང་བླ་བྲང་། དུས་མཆོད་བླ་བྲང་སྟེ་བཞིའོ། །བླ་བྲང་དེ་དག་ཇི་ལྟར་བགོས་ཚུལ་ནི་བླ་མ་མཁས་བཙུན་སྐུ་མཆེད་ལ་ཤེལ་ཐམ་དང་བཞི་ཐོག་བླ་བྲང་། ཏི་ཤྲིར་ལེགས་འབྱུང་སྐུ་མཆེད་ལ་གསེར་གྱི་ཐམ་ག་དང་ལྷ་ཁང་བླ་བྲང་། འཇམ་དབྱངས་དོན་ཡོད་རྒྱལ་མཚན་སྐུ་མཆེད་ལ་ཤེལ་གྱི་ཐམ་ག་དང་རིན་ཆེན་སྒང་བླ་བྲང་། དབང་ཀུན་དགའ་ལེགས་པ་སྐུ་མཆེད་ལ་གསེར་གྱི་ཐམ་ག་དང་དུས་མཆོད་བླ་བྲང་བཅས་སུ་བགོས་ཏེ་གནང་ཡོད་དོ།།"
    },
    {
        "question": "ས་སྐྱ་པ་དང་འབྲི་གུང་པ་གཉིས་ཀྱི་དབར་འགལ་ཟླ་བྱུང་བའི་ཐོག་མའི་རྒྱུ་རྐྱེན་ལ་བཤད་སྲོལ་མི་འདྲ་བ་ཇི་ཡོད་དང་། ས་སྐྱས་ཐོག་མར་སྲིད་དབང་བཟུང་བ་ནས་ཏའི་སི་ཏུ་བྱང་ཆུབ་རྒྱལ་མཚན་གྱིས་ས་སྐྱའིི་དབང་ཆ་ཡོངས་སུ་མ་འཕྲོགས་བར་དུས་ཡུན་ཇི་ཙམ་རིང་བོད་ལ་དབང་སྒྱུར་བྱས་ཡོད་དམ།",
        "answer": "ས་འབྲི་དབར་གྱི་འགལ་བ་དེ་ལ་འབྲི་གུང་གླིང་ལོག་ཡང་ཟེར་ཞིང་དེའི་རྐྱེན་རྩ་གཅིག་ནི་འབྲི་གུང་དབོན་རིན་པོ་ཆེ་བསོད་ནམས་གྲགས་པ་གཤེགས་པའི་དུས་སུ་ཆོས་རྗེ་ས་པཎ་གྱིས་འབྲི་གུང་པའི་རི་ཁྲོད་པ་ཞིག་ལ་རིན་པོ་ཆེ་འོག་མིན་དུ་གཤེགས་སམ། གཤེགས་ལྟས་ཅི་བྱུང་གསུངས་པས། རི་ཁྲོད་པ་དེས་འོག་མིན་ཅི་ཡིན་སྟེང་མིན་དུ་གཤེགས་མོད་རིང་བསྲེལ་གྱི་ཆར་བབས་ཞེས་བརྗོད་པས་ཆོས་རྗེས་སང་ཉིན་ཆོས་གྲྭར་ཁ་སང་གི་ཁ་འཆལ་དེ་འདྲ་མ་འོངས་ཙམ་བྱུང་བ་འདི་ངའི་དྲིན་ཡིན་གསུངས་པ་ཐོས་པས་རིམ་བཞིིན་ཕན་ཚུན་འགལ་ཟླར་འགྱུར་བའོ། །ཡང་རྐྱེན་རྩ་གཞན་ཞིག་ནི་འབྲི་གུང་པའི་གདན་སའི་ཁྲིར་སུ་བསྐོ་མ་མཐུན་པས་ས་སྐྱ་པས་འབྲི་གུང་གདན་སའི་ཁྲིར་སྣ་ཚ་གྲགས་སླེ་བ་འཇོག་རྩིས་མཛད་པར་འབྲི་གུང་པ་རྒྱའོ་གྲགས་པ་རིན་ཆེན་གྱིས་མ་འདོད་ནས་གྲགས་སླེ་བ་བཀྲོངས་བ་དང་ས་སྐྱ་པས་གྲགས་སླེ་བའི་ཁ་ཆུ་རྩོད་རྩིས་བྱས་ཀྱང་གྲགས་པ་རིན་ཆེན་གྱི་རྒྱབ་ཏུ་འབྲི་གུང་པ་ཡོངས་རྫོགས་ལངས་ཏེ་ས་འབྲི་འཁྲུག་པའི་འགོ་ཚུགས་པར་འདོད་དོ། དེ་ལྟར་ས་སྐྱས་བོད་ལ་ལོ་ངོ་བརྒྱ་དང་ལྔའི་རིང་བོད་ཁམས་ལ་དབང་སྒྱུར་བྱས་སོ།།       །།"
    },
    {
        "question": "ཆབ་མདོ་ཁུལ་དུ་བོད་རྒྱའི་དབར་དམག་འཁྲུག་བྱུང་བའི་རྒྱུ་རྐྱེན་གང་ཞིག་ཡིན་མིན་ངོས་འཛིན་ཐོག བོད་དམག་གིས་དམག་བྱུས་ཅི་འདྲ་ཞིག་བཟུང་བ་ལ་བརྟེན་ནས་དམག་ལ་རྒྱལ་ཁ་ཐོབ་ཡོད་མེད་ཇི་ལྟར་དང་།  བོད་རྒྱའི་དབར་བཞག་པའི་ཆིངས་ཡིག་དེ་དུས་ནམ་ཞིག་ལ་ས་གནས་གང་ཞིག་ཏུ་བཞག་མིན་དང་དེར་དོན་ཚན་དང་ནང་དོན་གཙོ་བོ་ཅི་ཡིན་ཕྲིས།",
        "answer": "མདོ་སྨད་ཞི་དྲག་སྤྱི་འདོམས་ཞབས་པད་བླ་མ་བྱམས་པ་བསྟན་དར་གྱིས་སིམ་ལའི་ཆིངས་ཡིག་ལམ་ལྷོང་ཆེད་ཆབ་མདོ་ཁུལ་དུ་ཡོད་པའི་རྒྱའི་དམག་སྤྱི་ཕིན་ཐུང་ལིང་དང་། འབའ་ཁུལ་དུ་སྡོད་པའི་དྲིན་ཐུང་ལིང་། དར་མདོར་ཡོད་པའི་ཅང་འུ་ལན་གསུམ་ལ་རེ་ཞིག་ཞི་འཇམ་དགོས་པའི་རེ་བསྐུལ་ཞུས་ཀྱང་ཉན་འཇོག་ཙམ་ཡང་མེད་པར་ཀོང་པོ་རྒྱ་མདའ་བར་ཡོང་རྒྱུ་ཡིན་ཚུལ་བརྗོད་པ་དང་། བོད་དམག་རྟ་འཚོ་གཉིས་འཇུ་བཟུང་དང་དེ་གཉིས་རེ་བསྐུལ་བཞིན་ཕྱིར་སློག་མ་བྱས་པར་བརྟེན་བོད་དམག་གིས་རྒྱ་ལག་ནས་འཕྲོགས་པ་བཅས་ཀྱི་རྐྱེན་ལས་དམག་འཁྲུག་བྱུང་ཡོད། བོད་དམག་གིས་དམག་ཐབས་ཅི་འདྲ་ཞིག་བཟུང་བ་ལ་བརྟེན་ནས་དམག་ལ་རྒྱལ་ཁ་ཐོབ་མིན་ནི་མདོ་སྤྱིས་བོད་དམག་ཚོ་ཁག་གསུམ་བྱས་ཏེ་ཁག་གཅིག་རི་བོ་ཆེ་དང་། ལྕགས་ཟམ་ཁ་བརྒྱུད། ཆབ་མདོའི་བྱང་ཕྱོགས་སུ་སྡེ་དགེ་ཕྱོགས་ནས་རྒྱ་མིའི་དམག་སྣོན་ཡོང་ལམ་གཅོད་ཐབས་དང་། བོད་དམག་ཚོ་ཁག་གཅིག་ལ་གོང་རྔན་མདའ་དང་སླམ་མདའ་བརྒྱུད་ཐད་ཀར་ཆབ་མདོའི་ནུབ་ཕྱོགས་ནས་བསྐོར་རྒྱུ། བོད་དམག་ཚོ་ཁག་གཅིག་ཚ་བ་དཔའ་ཤོད་བརྒྱུད་བྲག་གཡབ། རྨར་ཁམས་ཁུལ་ཡོད་པའི་རྒྱ་དམག་མཐར་སྐྲོད་བྱས་ཤིང་འབའ་ཕྱོགས་ནས་དམག་སྣོན་ཡོང་ལམ་བཀག་སྟེ་ཤར་ལྷོའི་ཕྱོགས་ནས་ཆབ་མདོར་བསྐོར་རྒྱུ་བཅས་ཀྱི་འཐབ་བྱུས་བཟུང་བ་ལ་བརྟེན་ནས་དམག་ལ་རྒྱལ་ཁ་ཆེན་པོ་ཐོབ་ཡོད། དེ་ལྟར་དམག་འཐབ་བྱས་པ་ལས་རྒྱ་བོད་དབར་བཞག་པའི་ཆིངས་ཡིག་དེ་ཕྱི་ལོ་ ༡༩༡༨།༨།༡༩ ཉིན་ཆབ་མདོར་བཞག་ཡོད། དེ་ལྟར་བཞག་པའི་ཆིངས་ཡིག་དེར་དོན་ཚན་བཅུ་གསུམ་ཡོད་པ་དང་དེའི་ནང་དོན་གཙོ་བོ་ནི་འབྲི་ཆུའི་ཆུ་རྒྱུད་ཀྱིས་བཅད་པ་སྡེ་དགེ་དང་དཔལ་ཡུལ་མ་གཏོགས་ཤར་ཕྱོགས་རྣམས་གནས་སྐབས་རྒྱ་ཕྱོགས་ནས་ཉར་རྒྱུ་དང་། འབྲི་ཆུའི་ཤར་རྒྱུད་དུ་ད་ལྟ་རྒྱ་མིའི་ཁོངས་སུ་ཡོད་པའི་དགོན་སྡེ་རྣམས་ཀྱི་བཀོད་བྱུས་སྟངས་འཛིན་ཚང་མ་བོད་གཞུང་ནས་གནང་རྒྱུ་སོགས་འཁོད་ཡོད་དོ།།"
    },
    {
        "question": "དབྱིན་ཡིག་ཤེས་གལ་ཆེ་བར་གཟིགས་ཏེ་ས་གནས་གང་དག་ཏུ་དུས་ནམ་ཞིག་ལ་དབྱིན་ཡིག་སློབ་གྲྭ་གསར་འཛུགས་གནང་མིན་དང་། སློབ་གྲྭ་དེ་དག་གི་དགེ་རྒན་སུ་ཞིག་གིས་གནང་ཡོད་མེད་དང་། སློབ་གྲྭ་དེ་དག་གསར་འཛུགས་གནང་བ་ལྟར་ལམ་ལྷོང་བྱུང་མེད་པའི་རྒྱུ་མཚན་དང་དེ་རྗེས་དབྱིན་ཡིག་ཇི་ལྟར་བྱས་ནས་སྦྱོང་ཐབས་བྱས་ཡོད་དམ།",
        "answer": "དབྱིན་ཡིག་སློབ་གྲྭ་ཐོག་མར་རྒྱལ་རྩེར་ཆུ་ཕག ༡༩༢༣ལོར་གསར་འཛུགས་གནང་སྟེ་གཞུང་ཞབས་དང་མི་དྲག་གི་བུ་ཕྲུག་ཤེས་རིག་བཀྲ་བ་སུམ་ཅུ་སྐོར་འདེམས་སྒྲུག་གིས་ལོ་ངོ་གསུམ་ཙམ་རིང་དབྱིན་ཡིག་ལ་སྦྱང་བརྩོན་བྱེད་རྒྱུ་བྱུང་རུང་ལམ་ལྷོང་མ་བྱུང་བར་བརྟེན། སླར་ཡང་ཤིང་བྱ་ ༡༩༤༥ ལོར་ལྷ་ལྡན་དྲུང་སྤྱིའི་གླིང་ཁར་དབྱིན་ཡིག་སློབ་གྲྭ་གསར་འཛུགས་གནང་སྟེ་གཞུང་ཞབས་དང་མི་མང་ཁོངས་ནས་སློབ་ཕྲུག་བདུན་ཅུ་སྐོར་ལ་དབྱིག་ཡིག་སློབ་ཁྲིད་གནང་རུང་རྒྱུན་རིང་མ་འགོར་བར་དེ་ཡང་ལམ་ལྷོང་བྱུང་མེད། སློབ་གྲྭ་དེ་དག་གི་དགེ་རྒན་ནི་རྒྱལ་རྩེའི་སློབ་གྲྭར་རྒྱ་གར་ནས་ཡོང་བའི་དགེ་རྒན་ཕེ་རན་ཀ་ལེ་ཀྲ་ལའོ་ ༼Frank Ludlow༽ མཆོག་དང་། ལྷ་ལྡན་དྲུང་སྤྱིའི་སློབ་གྲྭར་རྒྱ་གར་ནས་ཡོང་བའི་དགེ་རྒན་རི་ཆར་སྤར་དཀར་ ༼Richard Parker༽ མཆོག་ནས་སློབ་ཁྲིད་གནང་ཡོད། དེ་ལྟར་སློབ་གྲྭ་གསར་འཛུགས་གནང་བ་ལྟར་ལམ་ལྷོང་མ་བྱུང་བའི་རྒྱུ་མཚན་ནི་གདན་ས་གསུམ་གྱི་སློབ་དཔོན་ལས་སྣེ་བཅས་ནས་བོད་ནང་དབྱིན་ཇིའི་སློབ་གྲྭ་བཙུགས་ན་ནང་ཆོས་ལ་འགལ་རྐྱེན་ཡོང་ཚུལ་བརྗོད་པ་ལས་ཕྱིར་བསྡུ་བྱེད་དགོས་བྱུང་ཡོད། དེ་རྗེས་དབྱིན་ཡིག་སྦྱོང་ཐབས་ཇི་ལྟར་བྱས་ཡོད་མེད་ནི་བོད་གཞུང་ནས་འགྲོ་སོང་བཏང་སྟེ་རྡོར་གླིང་སན་ཇོ་སེབ་སློབ་གྲྭར་དབྱིན་ཡིག་སྦྱོང་བར་གཏོང་གནང་མཛད་ཡོད་དོ།།"
    },
    {
        "question": "ཟི་བོད་དམག་འཁྲུག་བྱུང་བའི་རྒྱུ་རྐྱེན་དང་ཕྱོགས་གཉིས་པོར་རྒྱལ་ཕམ་ཇི་བྱུང་དང་། དུས་ནམ་ཞིག་ལ་ས་གནས་གང་ཞིག་ཏུ་ཕྱོགས་གཉིས་པོའི་སྐུ་ཚབ་མི་སྣ་སུ་དང་སུ་མཉམ་འཛོམས་ཐོག་ཆིངས་ཡིག་དོན་ཚན་ག་ཚོད་བཞག་ཡོད་མེད་དང་དེའི་ནང་དོན་མདོར་བསྡུས་ཕྲིས།",
        "answer": "ཟི་བོད་དམག་འཁྲུག་བྱུང་བའི་རྒྱུ་རྐྱེན་ནི་ཏྲེ་ཧོར་ས་འདུ་ཚང་ལ་བེ་རེའི་ཁོངས་ཉ་རོག་དགོན་གྱི་བླ་མ་ཞིག་འཁྲུངས་ཡོད་པ་དེ་དང་བེ་རི་དཔོན་གཉིས་མཆོད་ཡོན་འབྲེལ་བ་ཡག་པོ་མ་བྱུང་སྟབས། ཉ་རོག་སྤྲུལ་སྐུའི་མཆོད་གཞིས་གཏན་ཚིག་ཡིག་རིགས་རྣམས་བེ་རི་དཔོན་ནས་འཕྲོག་བཅོམ་བྱས་པ་ལ་བརྟེན་ནས་འཁོན་འཁྲུག་ཇེ་ཆེར་གྱུར་ཏེ་བེ་རི་དཔོན་གྱི་ཕྱོགས་སུ་ཟི་ཁྲོན་གྱི་ཙུང་ཐུ་ལིའུ་ཝན་ཧུའི་གྱིས་རྒྱབ་ལངས་བྱས་པ་དང་། ཏྲེ་ཧོར་ས་འདུ་ཚང་གི་ཕྱོགས་སུ་བོད་གཞུང་ནས་རྒྱབ་ལངས་བྱས་པར་བརྟེན་ཟི་བོད་དམག་འཁྲུག་བྱུང་ཡོད། ཕྱོགས་གཉིས་པོར་རྒྱལ་ཕམ་ཇི་བྱུང་ནི་ཟི་བོད་གཉིས་ཐེངས་དང་པོ་ཐུག་དུས་བོད་དམག་ལ་རྒྱལ་ཁ་ཆེན་པོ་ཐོབ་ཡོད་པ་དང་། ལྕགས་ལུག ༡༩༣༡ ལོར་ཟི་ཁྲོན་ཙུང་ཐུས་སླར་ཡང་དམག་དཔོན་ཀྲང་ཐོན་ཀྲང་གི་འོག་ལ་རྒྱ་དམག་ཁྱོན་ཆེ་ཁག་གཉིས་བཏང་སྟེ་བོད་དམག་དང་འཐབ་པས་མང་སྣེ་ཉུང་གིས་མ་བསྟེན་པར་བོད་དམག་ལ་ཕམ་ཉེས་བྱུང་ཞིང་། ཆུ་སྤྲེ་ ༡༩༣༢ ལོར་ཟི་ལིང་རྨཱ་ཕུ་ཕང་གིས་བོད་དམག་ལ་མཚན་འགེབས་བྱས་ཏེ་བོད་དམག་ཕྱིར་འཐེན་བྱེད་དགོས་པ་སོགས་བོད་དམག་ལ་ཕམ་ཉེས་བྱུང་ཡོད། ཕྱོགས་གཉིས་པོའི་དབར་བཞག་པའི་ཆིངས་ཡིག་དེ་དུས་ནམ་ཞིག་ལ་བརྒྱབ་མིན་ནི་ཆུ་བྱ་ ༡༩༣༣།༧།༡༥ ཉིན་ནང་ཆེན་ཁུལ་སྤྲེ་ཚ་ ༼སྤི་ཚ་༽ ཞེས་པའི་དགོན་དུ་བོད་ཀྱི་ཆིངས་དོན་སྐུ་ཚབ་མདའ་དཔོན་ཟུར་ཁང་ཟུར་པ་དབང་ཆེན་ཚེ་བརྟན་དང་རྩེ་དྲུང་ལས་ཚན་རྡོ་རྗེགཡུལ་རྒྱལ་བཅས་དང་ཟི་ཕྱོགས་ནས་ཟི་ལིང་རྨཱ་ཕུ་ཕང་ངམ། རྨཱ་ཀྲུའུ་ཞིའི་དམག་དཔོན་རྨཱ་ཤོན་ཅི་དང་སླིས་ཚལ་སྨུ་ཞེས་པའི་སྐུ་ཚབ་མི་སྣ་དག་མཉམ་འཛོམས་ཐོག་ཆིངས་ཡིག་དོན་ཚན་ལྔ་ཅན་ཞིག་བཞག་ཡོད། ཆིངས་ཡིག་དེའི་ནང་དོན་ནི་ས་མཚམས་རང་གནས། བཙོན་པ་རྩིས་སྤྲོད། གནས་སྐོར་འགྲོ་སྐྱོད་ཆོག་པ། ཆིངས་དོན་འགལ་མི་ཆོག་པ་སོགས་འཁོད་ཡོད་དོ།།"
    },
    {
        "question": "སྙན་གྲགས་དང་གལ་གནད་ཆེ་བའི་ཆུ་སྤྲེ་ཞལ་གདམས་ཞེས་པ་དེ་༸གོང་ས་སྐུ་ཕྲེང་གང་ཞིག་གིས་དུས་ནམ་ཞིག་ལ་རྐྱེན་ཅི་ཞིག་གི་སྟེང་ནས་གསུངས་ཡོད་མེད་དང།  ཆུ་སྤྲེ་ཞལ་གདམས་དེའི་ནང་དོན་གནད་གཙོ་བོ་གང་དག་གསུངས་ཡོད་མེད་ཕྲིས།",
        "answer": "སྙན་གྲགས་དང་གལ་གནད་ཆེ་བའི་ཆུ་སྤྲེ་ཞལ་གདམས་ནི་༸གོང་ས་སྐུ་ཕྲེང་བཅུ་གསུམ་པ་ཆེན་པོ་༸རྒྱལ་བ་ཐུབ་བསྟན་རྒྱ་མཚོ་མཆོག་གིས་ཆུ་སྤྲེ་ ༡༩༣༢ ལོར་གསུངས་པ་ཞིག་ཡིན་པ་དང་། རྐྱེན་ཅི་ཞིག་གི་འོག་ནས་གསུངས་མིན་ནི་ཆུ་སྤྲེ་ ༡༩༣༢ ལོར་གནས་ཆུང་ཆོས་རྒྱལ་ཆེན་པོས་ཞབས་འབྲིང་སེར་སྐྱ་སྤྱི་མགྲིན་ནས་༸སྤྱི་ནོར་༸གོང་ས་ཆེན་པོར་བརྟན་བཞུགས་ཞབས་བརྟན་ཞིག་འབུལ་དགོས་པའི་ལུང་བསྟན་ཕེབས་དོན་ལྟར་སྲིད་བཀའ་དང་སྐུ་བཅར་སྤྱི་མཁན་བཅས་ནས་༸གོང་ས་ཆེན་པོར་མདོ་ལུགས་ཀྱི་བརྟན་བཞུགས་བསྟར་འབུལ་དང་འབྲེལ་ལྷ་དགོངས་གསལ་དྭངས་ཐུགས་རྗེ་ཆེ་བ་ཞེས་བོད་ལྗོངས་སེར་སྐྱ་ཡོངས་ཀྱི་ཚབ་བྱས་ཏེ་ཞུས་པའི་རྐྱེན་ལ་བརྟེན་ནས་དེའི་བཀའ་ལན་དང་། བཀའ་སློབ་ཞལ་གདམས་གཅིག་འཐུས་སུ་སྩལ་བ་ཞིག་ཡིན་ནོ།། ཞལ་གདམས་དེའི་ནང་དོན་གཙོ་གལ་ཆེ་བ་ནི་རང་ས་རང་སྲུང་མ་ནུས་ན་སླད་ཕྱིན་འཇིགས་སྐྲག་གི་དུ་ཁ་ཉིན་མཚན་མི་འཁྱོལ་བའི་དུས་ཤིག་འབྱུང་ངེས་པས་ད་ལྟ་མི་སྨོན་རང་སྐྱིད་རང་ལག་ཏུ་ཡོད་སྐབས་འདིར་སླད་ཞི་དྲག་གང་ལའང་ཐབས་ཤེས་ལུ་གུ་བརྒྱུད་དུ་མ་ལན་མ་འགྱོད་པ་ལག་བསྟར་ཐུབ་པའི་ཆབ་སྲིད་བདེ་ཐབས་ཞབས་འབྲིང་སེར་སྐྱ་རྣམས་ཀྱི་སྲི་ཞུར་རག་ལུས་ཚུལ་དང་། ཚང་མས་སྔར་འགྱོད་ཕྱིས་སྡོམ་གྱིས་སྲི་ཞུ་ཚགས་ཚུད་བསྒྲུབ་ནུས་ན་ཆབ་འབངས་ཀུན་ཀྱང་སྔར་མུས་བདེ་སྐྱིད་ལོ་བརྒྱ་ཕྲག་བར་གནས་ཐབས་ཡོང་རྒྱུའི་སྤྱི་དོན་ནང་གི་རིམ་གྲོ་འདི་ལྷག་མ་མཆིས་ཚུལ་སོགས་གསུངས་ཡོད།"
    },
    {
        "question": "གྲོང་དྲག་དམག་སྒར་ཞེས་པ་དེ་སུ་ཞིག་གིས་གསར་འཛུགས་གནང་མིན་དང་། དམག་སྒར་དེའི་དམག་མིའི་ཡོངས་ཁུངས་དང་མདའ་དཔོན་དང་རུ་དཔོན་དུ་བསྐོ་གཞག་བྱས་པའི་མི་སྣ་དེ་དག་སུ་སུ་ཡིན་མིན་དང་། གྲོང་དྲག་དམག་སྒར་བཙུགས་པ་དེས་བོད་བསྟན་སྲིད་ལ་ཕན་ཐོགས་བྱུང་ཡོད་མེད་ཕྲིས།",
        "answer": "གྲོང་དྲག་དམག་སྒར་ཞེས་པ་ནི་སྐུ་བཅར་ཐུབ་བསྟན་ཀུན་འཕེལ་ལགས་ནས་གསར་འཛུགས་གནང་བ་ཞིག་ཡིན་པ་དང་། དམག་སྒར་དེའི་དམག་མིའི་ཡོངས་ཁུངས་ནི་དབུས་གཙང་ནང་གི་འབྱོར་ལྡན་ཁྱིམ་ཚང་ཁག་ནས་བུ་རེ་དམག་མིར་མི་འདོད་བཞིན་དུ་བཀུག་སྟེ་ཡོང་གི་ཡོད་པ་དང་། དམག་སྒར་དེའི་མདའ་དཔོན་དུ་གཡུ་ཐོག་སྲས་བཀྲ་ཤིས་དོན་གྲུབ་བསྐོ་གཞག་དང་མདའ་ཚབ་འཕྲེང་རིང་སྲས་འཇིགས་མེད་གསུམ་བརྩེན། རུ་དཔོན་དུ་ང་ཕོད་སྲས་ངག་དབང་འཇིགས་མེད་བཅས་བསྐོ་གཞག་གནང་ཡོད། དེ་ལྟར་བཙུགས་པའི་གྲོང་དྲག་དམག་སྒར་དེས་བོད་བསྟན་སྲིད་ལ་ཕན་ཐོགས་བྱུང་མེད་དེ་༸གོང་ས་སྐུ་ཕྲེང་བཅུ་གསུམ་ཆེན་པོ་མཆོག་ཞལ་བཞུགས་དུས་ཐུད་འཚོ་བ་མར་གྱི་བཀའ་དྲིན་ལྟར་གྲོང་དྲག་དམག་སྒར་ལ་ཉམས་རྒྱུད་མ་བྱུང་རུང་། ༸གོང་ས་མཆོག་སྐུ་མྱ་ངན་ལས་འདས་རྗེས་རང་ཉིད་གཅིག་པུའི་བདེ་ཐབས་ལས་བོད་བསྟན་སྲིད་ལ་བསམ་ཤེས་མེད་པར་གྲོང་དྲག་དམག་སྒར་གྱི་དམག་མི་མང་པོ་བསྡེམས་འུར་གྱིས་དམག་ཞབས་དགོངས་ཞུར་ཡོང་སྟེ་གྲོང་དྲག་དམག་སྒར་ཁང་སྟོང་དུ་ལུས་ཤིང་མཐར་༸གོང་ས་མཆོག་མྱ་ངན་ལས་འདས་ནས་བདུན་ཕྲག་ཁ་ཤས་ལས་མ་སོང་བར་གྲོང་དྲག་དམག་སྒར་བཤིག་གཏོར་བྱས་ཏེ་བོད་བསྟན་སྲིད་ལ་ཕན་ཐོགས་བྱུང་མེད་པ་མ་ཟད། གྲོང་དྲག་དམག་སྒར་འཛུགས་མཁན་གྱི་སྐུ་བཅར་ཐུབ་བསྟན་ཀུན་འཕེལ་རང་ཉིད་ལའང་ཕན་ཐོགས་བྱུང་མེད་དོ།།    །།"
    },
    {
        "question": "༸གོང་ས་སྐུ་ཕྲེང་བཅུ་གསུམ་པ་དུས་ནམ་ཞིག་ལ་སྐུ་མྱ་ངན་ལས་འདས་མིན་དང་། ཁོང་དགོངས་པ་གཞན་དོན་དུ་གཤེགས་རྗེས་རྒྱལ་ཚབ་ཏུ་མི་སྣ་སུ་ཞིག་དུས་ནམ་ཞིག་ལ་ཚུལ་ཇི་ལྟར་བྱས་ནས་བསྐོ་གཞག་གནང་མིན་ཕྲིས།",
        "answer": "༸གོང་ས་སྐུ་ཕྲེང་བཅུ་གསུམ་པ་ཆེན་པོ་མཆོག ༡༩༣༣།༡༡།༡༧ ཉིན་སྐུ་མྱ་ངན་ལས་འདས་པ་དང་། ཁོང་དགོངས་པ་གཞན་དོན་དུ་གཤེགས་རྗེས་རྒྱལ་ཚབ་ཏུ་རྭ་སྒྲེང་རིན་པོ་ཆེ་ཤིང་ཁྱི་ ༡༩༣༤།༡།༡༠ ཉིན་༸སྐྱབས་མགོན་༸རྒྱལ་བའི་རྒྱལ་ཚབ་ཏུ་བསྐོ་གཞག་གནང་ཡོད། ཚུལ་ཇི་ལྟར་བྱས་ནས་བསྐོ་གཞག་གནང་མིན་ནི་༸གོང་ས་མཆོག་མྱ་ངན་ལས་འདས་རྗེས་སྲིད་བཀའ་ལྷན་རྒྱས་ནས་ཟླ་བ་གཉིས་ཙམ་རིང་ཕྱག་ལས་གནང་ཞིང་། དུས་སྐབས་དེར་བོད་ལྗོངས་སྤྱི་ཚོགས་ལ་རྒྱལ་ཚབ་དགོས་མིན་བཀའ་བསྡུར་གནང་བར་མང་ཆེ་བས་བླ་སྤྲུལ་ཞིག་རྒྱལ་ཚབ་ཏུ་བསྐོ་གཞག་གནང་ན་ལེགས་ཚུལ་བློ་གྲོས་གཅིག་མཐུན་བྱུང་བས་དགའ་ལྡན་ཁྲི་པ་ལས་ཐོག་མི་ཉག་ཨ་མི་ཡེ་ཤེས་དབང་ལྡན་དང་། རྭ་སྒྲེང་ཧོ་ཐོག་ཐུ་འཇམ་དཔལ་ཡེ་ཤེས་བསྟན་པའི་རྒྱལ་མཚན། ཕུར་ལྕོག་ཡོངས་འཛིན་སྤྲུལ་སྐུ་ཐུབ་བསྟན་བྱམས་པ་ཚུལ་ཁྲིམས་གསུམ་གྱི་མཚན་ཤོག་གཟན་རིལ་རྩེ་འཕགས་མཆོག་ལོ་ཀེ་ཤྭ་རའི་སྤྱན་སྔར་སྲིད་བཀའ། དྲུང་རྩིས། ཚོགས་འཐུས་བཅས་པའི་དབུས་སུ་དགའ་ལྡན་ཁྲི་ཟུར་བྱམས་པ་ཆོས་གྲགས་རིན་པོ་ཆེས་ཐུགས་སྨོན་བདེན་ཚིག་ཐོག་གཟན་བརྟག་མཛད་པར་རྭ་སྒྲེང་ཧོ་ཐོག་ཐུ་ཐོན་པ་ལྟར་གོང་ཚེས་ལ་བསྐོ་གཞག་གནང་བའོ།།"
    },
    {
        "question": "རྩིས་དཔོན་ལུང་ཤར་རྡོ་རྗེ་ཚེ་རྒྱལ་གྱི་མིག་འབྲས་ཕྱུང་བའི་ཉེས་པ་གཏོང་དོན་གྱི་རྒྱུ་མཚན་ཅི་ཞིག་ཡིན་མིན་དང་། ཁོང་དང་འབྲེལ་བའི་མི་སྣ་བརྒྱད་ཡོད་པ་དེ་དག་རེ་རེའི་མིང་ངོས་འཛིན་ཐོག་མི་སྣ་དེ་དག་ལ་ཉེས་པ་ཅི་ཞིག་བཏང་ཡོད་མེད་ཕྲིས།",
        "answer": "རྩིས་དཔོན་ལུང་ཤར་རྡོ་རྗེ་ཚེ་རྒྱལ་གྱི་མིག་འབྲས་ཕྱུང་དོན་ནི་ཁོང་གིས་སྐྱིད་ཕྱོགས་ཀུན་མཐུན་ཞེས་པའི་ཚོགས་པ་ཞིག་རྩ་འཛུགས་གནང་རྒྱུའི་དམིགས་ཡུལ་བཟུང་ཡོད་པ་དང་། ཚོགས་པ་དེའི་ཚོགས་མིའི་ཁོངས་ནས་རིམ་བཞི་ཀ་ཤོད་པ་ཆོས་རྒྱལ་ཉི་མ་ཞེས་པས་ནང་གི་གནས་ཚུལ་རྣམས་བཀའ་བློན་ཁྲི་སྨོན་པར་ཞུས་པ་མ་ཟད། ཚོགས་པ་དེ་ཕྱི་ཚུལ་དུ་ཆབ་སྲིད་ལ་ལེགས་བཅོས་ཙམ་ལས་ནང་དོན་བཀའ་བློན་དགེ་འདུན་ཆོས་དར་དང་བཀའ་བློན་ཁྲི་སྨོན་པ་གཉིས་མེད་པར་བཟོས་རྗེས་ཆབ་སྲིད་ལུང་ཤར་ཅན་རེ་ཟུང་ནས་ལེན་རྒྱུའི་ནང་གན་ཡོད་ཚུལ་ཞུས་པ་ལ་བརྟེན་ནས་ཁོང་གི་མིག་འབྲས་ཕྱུང་ཡོད་པ་དང་། ཁོང་དང་འབྲེལ་བའི་མི་སྣ་བརྒྱད་ཡོད་པ་དེ་དག་ནི་ལྕང་ཅན་གུང་ཟུར། སྐུ་སྲུང་རུ་དཔོན་ཆ་པ་སྲས། བཤེར་དཔང་རྒྱལ་མཁར་ནང་པ༑ ཤོད་དྲུང་བྲག་ཐོན་པ། ཤོད་དྲུང་སྨན་རི་པ། རྩེ་དྲུང་ལས་ཚན་སྐྱིད་སྟོད་པ། ཕྱག་དཔེ་དོ་དམ་ཐུབ་བསྟན་དགེ་ལེགས། ཞབས་ཟུར་ཡུལ་ལྷ་བསྟན་པ་ཚེ་རིང་བཅས་ཡིན་པ་དང་། ཁོང་རྣམས་ལ་ཉེས་པ་ཅི་ཞིག་བཏང་ཡོད་མེད་ནི་ལས་གནས་ནས་གནས་དབྱུངས་དང་རྒྱང་ཕུད་བཏང་ཡོད་དོ།།"
    },
    {
        "question": "གོ་མི་ཏང་གི་སྐུ་ཚབ་བོད་དུ་འབྱོར་བའི་མི་སྣ་དང་པོ་དེ་སུ་ཡིན་མིན་དང་། ཁོང་རྒྱུ་མཚན་ཅི་ཞིག་ལ་བརྟེན་ནས་བོད་ནང་བཏང་ཡོད་མེད་དང་། དེ་ལྟར་བཏང་འབྱོར་བྱུང་བ་དེས་རྒྱ་དཀར་ནག་གཉིས་ཀྱི་དོན་གཅོད་ལས་ཁུངས་བཙུགས་ཐུབ་ཚུལ་ཇི་ལྟར་ཡིན་ནམ།",
        "answer": "གོ་མི་ཏང་གི་སྐུ་ཚབ་བོད་དུ་འབྱོར་བའི་མི་སྣ་དང་པོ་ནི་རྒྱ་དཔོན་ཧོང་མོང་སུང་ཡིན་པ་དང་། ཁོང་རྒྱུ་མཚན་ཅི་ཞིག་ལ་བརྟེན་ནས་བོད་ནང་བཏང་མིན་ནི་༸རྒྱལ་བ་སྐུ་ཕྲེང་བཅུ་གསུམ་པའི་དགོངས་རྫོགས་མཆོད་འབུལ་ལ་སྙད་བཏགས་ཏེ་བོད་ནང་བཏང་ཡོད། དེ་ལྟར་བཏང་འབྱོར་བྱུང་བ་དེས་ཧོང་མོང་སུང་གིས་རྒྱ་བོད་གཉིས་དེ་སྔའི་བཀའ་མོལ་འབྲེལ་བ་མཇུག་སྐྱོང་ཞུ་མི་ཡིན་ཚུལ་བརྗོད་དེ་དོན་གཅོད་ངོ་ལས་གཉིས་དང་བཀའ་མོལ་ཞུ་བདེའི་ཁྱད་རླུང་འཕྲིན་ལས་བྱེད་བཅས་ལྷ་སར་བཞག་སྟེ་རྗེས་སུ་ཞི་མོལ་འགྲིགས་མཚམས་དོན་གཅོད་པ་གཉིས་ཕྱིར་ལོག་སྐབས་རླུང་འཕྲིན་བོད་གཞུང་ལ་འབུལ་རྒྱུ་ཡིན་ཚུལ་མཁས་སྙན་སྣ་ཚོགས་བཤད་དེ་དོན་གཅོད་པ་བོད་ནང་གནས་སྡོད་བྱེད་ཆོག་པ་བྱུང་བ་དང་། དེ་བཞིན་དུ་རྒྱ་གར་གཞུང་གིས་ཀྱང་ཆིངས་དོན་ལྟར་རྒྱ་གཞུང་འདྲ་མཚུངས་ཀྱི་དོན་གཅོད་འཇོག་རྒྱུ་ཡིན་ཚུལ་བརྗོད་དེ་རིམ་པས་ཛ་སག་ར་ཡེ་བྷ་འདུར་ངོ་ལས་དང་། དེ་རྗེས་རི་ཅར་སན་ངོ་ལས། རླུང་འཕྲིན་དང་བཅས་བདེ་སྐྱིད་གླིང་ཁར་གཏན་འཇགས་ལྟ་བུར་བཞག་ཡོད་པ་སོགས་ལས་རིམ་བཞིན་བོད་ནང་ཕྱི་མིས་དབང་སྒྱུར་ཇེ་ཆེར་སླེབས་ཡོད།།"
    },
    {
        "question": "༸གོང་ས་སྐུ་ཕྲེང་བཅུ་གསུམ་པ་གཤེགས་རྗེས་ལྷ་མོའི་བླ་མཚོར་ཡང་སྲིད་ས་ཕྱོགས་གང་དུ་བལྟམས་ཡོད་མེད་མཚོ་གཟིགས་གནང་བར་དུས་ནམ་ཞིག་ལ་མི་སྣ་གང་དག་ཕེབས་ཡོད་མེད་དང་། མི་སྣ་དེ་དག་གི་ནང་ནས་སུ་ཞིག་ལ་མཚོ་མཇལ་གང་ཞིག་བྱུང་ཡོད་མེད་ཁ་གསལ་ཕྲིས།",
        "answer": "༸གོང་ས་བཅུ་གསུམ་པ་མྱ་ངན་ལས་འདས་རྗེས་ལྷ་མོའི་བླ་མཚོར་མཚོ་གཟིགས་གནང་བར་དུས་ནམ་ཞིག་ལ་མི་སྣ་གང་དག་ཕེབས་མིན་ནི་ཤིང་ཕག  ༡༩༣༥ ཟླ་བ་ ༥ པའི་ནང་༸རྒྱལ་ཚབ་རྭ་སྒྲེང་རིན་པོ་ཆེ་དང་། བཀའ་བློན་ཁྲི་སྨོན་པ༑ མཁན་དྲུང་བཀྲིས་གླིང་པ་མཁྱེན་རབ་དབང་ཕྱུག་དང་། རམ་པ་ཐུབ་བསྟན་ཀུན་མཁྱེན་སོགས་ཕེབས་ཡོད་པ་དང་། མི་སྣ་དེ་དག་གི་ནང་ནས་༸རྒྱལ་ཚབ་རྭ་སྒྲེང་རིན་པོ་མཆོག་ལ་མཚོ་མཇལ་འདི་ལྟར་བྱུང་ཡོད་དེ་དབུ་ཅན་གྱི་ཡིག་འབྲུ་ཨ་དང་། ཀ།མ་ཞེས་དང་། དེ་རྗེས་དགོན་པ་ཐོག་ས་གསུམ་བརྩེགས་བར་ཐོག་གཡུ་རྩི་ཅན་གྱི་ཡང་སྟེང་གསེར་ཟངས་ཀྱི་རྒྱ་ཕིབས་ཡོད་པ། དགོན་པ་དེའི་ཤར་ཕྱོགས་འགྲོ་ལམ་སྐྱ་ཐལ་ལེ་རི་ཆུང་ཞིག་གི་རྩ་བར་ཐུག་པ། དེའི་ཐད་ཁང་པ་ཐོག་གཅིག་མ༑ ཐོག་སྔོན་པོ་བྱས་པ་གཅིག་གཟིགས་ཡོད་དོ།།"
    },
    {
        "question": "༸རྒྱལ་ཚབ་རྭ་སྒྲེང་རིན་པོ་ཆེར་མཚོ་མཇལ་དེ་ལྟར་བྱུང་བ་བོད་ལྗོངས་ཚོགས་འདུ་ཧྲག་བསྡུས་རྒྱས་པར་སྒྲོག་སྦྱང་གནང་རྗེས་བོད་ཤར་ཕྱོགས་ཁུལ་དུ་མི་སྣ་གང་དག་༸རྒྱལ་བའི་ཡང་སྲིད་རྩད་གཅོད་ཞུ་བར་གཏོང་གནང་མཛད་ཡོད་དམ།",
        "answer": "དེ་ལྟར་རྭ་སྒྲེང་རིན་པོ་ཆེར་མཚོ་མཇལ་བྱུང་བ་དག་བོད་ལྗོངས་ཚོགས་འདུར་སྒྲོག་སྦྱང་གནང་རྗེས་ལྷ་ལྡན་རྒྱལ་ཁབ་དབུས་སུ་ཆ་བཞག་པའི་ཤར་དང་བྱང་ཤར་ཕྱོགས་སུ་འཁྲུངས་པར་ཆ་འཇོག་མཛད་དེ་བྱང་རིགས་དང་། དྭགས་ཀོང་ཁུལ་དུ་ཕུར་ལྕོག་ཡོངས་འཛིན་མཆོག་སྤྲུལ་རིན་པོ་ཆེ་དང་། ཕྱག་རོགས་སུ་རྩེ་མགྲོན་བསྟན་པ་འབྱུང་གནས། ཞྭ་སྒབ་པའི་གཅུང་པོ་རྩེ་དྲུང་ཆང་ཁྱིམ་པ་ཐུབ་བསྟན་ཚེ་དཔལ། ཤོད་དྲུང་ཕུན་རབ་པ་བཅས་བཏང་བ་དང་། མདོ་སྨད་ཁུལ་དུ་སེར་བྱེས་ཀེའུ་ཚང་སྤྲུལ་སྐུ་རིན་པོ་ཆེ་དང་། ཕྱག་རོགས་ཞབས་ཞུར་ཞོལ་གཉེར་ཁེ་སྨད་སྲས་བསོད་ནམས་དབང་འདུད། ནག་ཆུ་མཁན་པོ་རྩེ་དྲུང་མཁྱེན་རབ་བསྟན་འཛིན། རྩེ་དྲུང་བློ་བཟང་ཚེ་དབང་བཅས་བཏང་པ་དང་།  མདོ་སྟོད་ཁུལ་དུ་སེར་བྱེས་ཁང་སེར་སྤྲུལ་སྐུ་དང་ཕྱག་རོགས་སུ་རྩེ་དྲུང་ལས་ཚན་ཚུལ་ཁྲིམས་ཆོས་འཕེལ་དང་། ཤོད་དྲུང་ལས་ཚན་འབྲི་ཡུལ་བ་བཅས་ཕྱོགས་སོ་སོར་གཏོང་གནང་མཛད་ཡོད་དོ།།"
    },
    {
        "question": "༸རྒྱལ་བའི་ཡང་སྲིད་རྩད་གཅོད་བྱེད་བཞིན་པའི་དུས་སྐབས་དེར་༸རྒྱལ་ཚབ་རྭ་སྒྲེང་རིན་པོ་ཆེ་མཆོག་ནས་ཆབ་སྲིད་ཐུགས་འགན་ལས་དགོངས་ཞུ་གནང་རྒྱུ་ཡིན་ཚུལ་གསུངས་པ་དེའི་རྒྱབ་ལྗོངས་གང་ཞིག་ཡིན་མིན་དང་།  མཐར་བོད་ལྗོངས་སྤྱི་ཚོགས་ཧྲག་བསྡུས་རྒྱས་པ་ནས་ཁོང་གིས་སྔར་བཞིན་ཆབ་སྲིད་ཐུགས་འགན་བཞེས་ཐབས་ལ་འགྱུར་བཅོས་གང་ཞིག་བཏང་ཡོད་མེད། རྭ་སྒྲེང་རིན་པོ་ཆེས་དུས་ནམ་ཞིག་ལ་ཆབ་སྲིད་ཀྱི་དབང་ཆ་ཡོངས་རྫོགས་བཞེས་གནང་མཛད་ཡོད་དམ།",
        "answer": "༸རྒྱལ་ཚབ་རྭ་སྒྲེང་རིན་པོ་ཆེ་མཆོག་ནས་དེ་ལྟར་ཆབ་སྲིད་ཐུགས་འགན་ལས་དགོངས་ཞུ་ཞུ་དོན་ནི་བསྟན་སྲིད་ཀྱི་ཕྱག་ལས་གང་ཆེ་ཡོད་པ་ཚང་མ་ཕྱག་རོགས་སྲིད་བློན་དང་གོ་བསྡུར་གནང་དགོས་ཀྱི་ཡོད་པས་འཕྲལ་དུ་ཐག་གཅོད་མི་ཐུབ་པའི་ཐོག  སྐབས་རེ་དགོངས་གཞི་མ་མཉམ་པས་ཐལ་སྐྱོན་དང་། ནར་འགྱངས་གྲོས་གཞི་སོགས་མཛད་དཀའ་ཆེན་པོ་ཡོད་པའི་རྒྱུ་མཚན་ལ་བརྟེན་ནས་དེ་ལྟར་དགོངས་ཞུ་ཞུ་གནང་མཛད་ཚུལ་གསུངས་ཡོད་པ་ལྟར་རེད། དེ་ལྟར་ཁོང་གི་དགོངས་ཚུལ་གསུངས་པར་བརྟེན་བོད་ལྗོངས་སྤྱི་ཚོགས་ཧྲག་བསྡུས་རྒྱས་པ་ནས་ཁོང་གིས་ཆབ་སྲིད་ཐུགས་འགན་མུ་མཐུད་བཞེས་ཐབས་ལ་འགྱུར་བཅོས་འདི་ལྟར་བཏང་ཡོད་དེ་ཕྱག་རོགས་སྲིད་བློན་གླང་མདུན་མཆོག་མཚན་གནས་དང་། ཐབ་རྟེན་སོགས་རང་འཇགས་ཐོག ༸རྒྱལ་ཚབ་ཀྱི་ཕྱག་རོགས་ཐུགས་འགན་ལས་དགོངས་ཞུ་གནང་རོགས་ཞུ་རྒྱུར་གྲོས་མཐུན་བྱུང་བ་ལྟར་སྲིད་བློན་གླང་མདུན་མཆོག་ཟུར་བཞུགས་གནང་ཡོད། མཐར་རྭ་སྒྲེང་རིན་པོ་ཆེེ་མཆོག་ནས་ས་སྟག ༡༩༣༨།༢།༣༠ ཉིན་ཆབ་སྲིད་ཀྱི་དབང་ཆ་ཡོངས་རྫོགས་བཞེས་གནང་མཛད་ཡོད་དོ།།    །།"
    },
    {
        "question": "བོད་ཀྱི་སྲིད་དོན་རྒྱལ་རབས་ཀྱི་རྩོམ་པ་པོ་ངོས་འཛིིན་དང་། རྩོམ་པ་པོས་རྒྱལ་རབས་འདི་རྩོམ་པའི་ཐོག་མའི་ཀུན་སློང་དེ་དུས་ནམ་ཞིག་ལ་རྐྱེན་ཅི་ཞིག་གི་སྟེང་ནས་ཇི་ལྟར་སྐྱེས་མིན་དང་། དེ་ལྟར་ཀུན་སློང་སྐྱེས་པ་ལྟར་ཁོང་ལ་རྒྱལ་རབས་འདི་རྩོམ་ཐུབ་པའི་ཆ་རྐྱེན་གང་དག་ལྡན་ཡོད་མེད་ཇི་ལྟར་དང་། ཁོང་བོད་དུ་བཞུགས་རིང་ཡོངས་གྲགས་སུ་རྒྱ་གར་སོགས་སུ་ཐེངས་ཇི་ཙམ་ཕེབས་ཡོད་མེད་དང་དེ་ལྟར་ཕེབས་དོན་དང་དེས་བོད་ལ་ཕན་ཐོགས་ཇི་བྱུང་ཕྲིས།",
        "answer": "བོད་ཀྱི་སྲིད་དོན་རྒྱལ་རབས་ཀྱི་རྩོམ་པ་པོ་ནི་རྩིས་དཔོན་ཞྭ་སྒབ་པ་དབང་ཕྱུག་བདེ་ལྡན་ཡིན་པ་དང་། ཁོང་ལ་རྒྱལ་རབས་འདི་རྩོམ་པའི་ཐོག་མའི་ཀུན་སློང་ནི་མེ་ཁྱི་ ༡༩༤༦ ལོར་སྐྱེས་པ་ཞིག་ཡིན་པ་དང་། དེ་ཡང་རྐྱེན་ཅི་ཞིག་གི་སྟེང་ནས་སྐྱེས་མིན་ནི་ལོ་དེར་ཁོང་དང་ནང་མི་བུ་ཕྲུག་རྣམས་རྒྱ་གར་དུ་གནས་མཇལ་དུ་ཕེབས་སྐབས་རྒྱ་གར་མི་མང་འབུམ་ཕྲག་དུ་མས་རང་དབང་རང་བཙན་གྱི་དོན་དུ་དབྱིན་ཇིའི་དབང་སྒྱུར་ལ་ངོ་རྒོལ་དང་། རྔམ་སྟོན་ཁྲོམ་སྐོར་བྱེད་པ་མ་ཟད། མི་མང་འབུམ་ཕྲག་དུ་མའི་དབུས་སུ་ནེ་རུ་སོགས་ནས་རང་གི་ཡུལ་ལ་ཕྱི་མིས་དབང་སྒྱུར་བྱས་པ་འདི་མི་འོས་པས་རང་དབང་རང་བཙན་གྱི་དོན་དུ་མི་མང་ཚང་མ་མཉམ་འབྲེལ་བྱས་ཏེ་དཀའ་སྤྱད་བསྟེན་དགོས་ཚུལ་གྱི་བཀའ་སློབ་གནང་བ་སོགས་ཀྱི་རྐྱེན་ལས་ཐོག་མའི་ཀུན་སློང་དེ་ལྟར་སྐྱེས་པ་ཞིག་ཡིན། དེ་ལྟར་ཀུན་སློང་སྐྱེས་པ་ལྟར་ཁོང་ལ་རྒྱལ་རབས་འདི་རྩོམ་པའི་ཆ་རྐྱེན་གང་དག་ལྡན་མིན་ནི་སྤྱིར་ཁོང་ཆུང་དུས་ནས་རྒྱལ་རབས་ཆོས་འབྱུང་དང་། སྐྱེས་ཆེན་དམ་པའི་རྣམ་ཐར། གཞན་ཡང་སྒྲུང་ཡིག་སོགས་ལ་ལྟ་ཀློག་བྱ་རྒྱུའི་གོམས་གཤིས་ཡོད་པ་ཙམ་དུ་མ་ཟད། གནད་དོན་གལ་ཆེའི་རིགས་བརྗེད་ཐོ་འགོད་ཀྱི་ཡོད་པའི་ཐོག  ལྕགས་ལུག་ ༡༩༣༡ ལོར་ཁོང་གི་ཁུ་བོ་བཀའ་བློན་ཁྲི་སྨོན་པ་ནོར་བུ་དབང་རྒྱལ་མཆོག་ནས་ལྕགས་ལུག་ ༡༩༡༤ ལོའི་སིམ་ལའི་ཆིངས་ཡིག་གི་གལ་ཆེའི་ཡིག་ཆ་སོགས་ཁོང་ལ་གནང་བ་བཅས་ནི་ཁོང་གིས་རྒྱལ་རབས་འདི་རྩོམ་ཐུབ་པའི་ཆ་རྐྱེན་དག་ཡིན། ཁོང་བོད་དུ་བཞུགས་རིང་ཡོངས་གྲགས་སུ་རྒྱ་གར་སོགས་སུ་ཐེངས་གསུམ་ཕེབས་ཡོད་ཅིང་། དེ་ལྟར་ཕེབས་དོོན་ནི་མེ་ཁྱི་ ༡༩༤༦ ལོར་རྒྱ་གར་དུ་གནས་མཇལ་དུ་ཕེབས་ཤིང་། དེས་བོད་ཀྱི་སྲིད་དོན་རྒྱལ་རབས་འདི་རྩོམ་པའི་ཐོག་མའི་ཀུན་སློང་སྐྱེས་པའི་ཕན་ཐོགས་བྱུང་ཡོད་པ་དང་། ཐེངས་གཉིས་པ་དེ་མེ་ཕག ༡༩༤༧ ལོར་རྒྱ་གར་དང་ཨ་རི། རྒྱ་ནག་སོགས་སུ་ཕེབས་ཤིང་། དེ་ལྟར་ཕེབས་དོན་ནི་བོད་ཀྱི་ཚོང་དོན་ལྟ་ཞིབ་དོན་གཅོད་དུ་ཕེབས་ཡོད། དེས་བོད་དང་རྒྱལ་ཁབ་གཞན་དབར་མཐུན་ལམ་དང་བོད་ཀྱི་གནས་སྟངས་ཤེས་རྟོགས་ཐུབ་རྒྱུུར་ཕན་ཐོགས་བྱུང་ཡོད། ཐེངས་གསུམ་པ་ནི་ལྕགས་སྟག  ༡༩༥༠ ལོར་རྒྱ་གར་དུ་ཕེབས་ཡོད། དེ་ལྟར་ཕེབས་དོོན་ནི་རྩེ་གཟིམ་ཆུང་མཚན་གཟིམ་ལྷ་མོ་གསུང་བྱོན་མའི་གཟན་བརྟག་དགོངས་དོན་བཞིན་རྒྱ་དམར་གུང་ཁྲན་གཞུང་ལ་བོད་རང་བཙན་ད་མུས་བཞིན་གནས་ཐབས་སོགས་ཀྱི་སྐོར་ལ་བཀའ་མོལ་ཞུ་བར་ཕེབས་ཡོད་ཀྱང་རྒྱ་དམར་གྱིས་ཉན་འཇོག་མེད་པར་བོད་ཤར་ཕྱོགས་ཁུལ་དུ་བཙན་འཛུལ་བྱས་པས་འཕྲལ་དུ་དེ་ཙམ་ཕན་ཐོགས་བྱུང་མེད་པ་བཅས་སོ།།"
    },
    {
        "question": "བོད་ཀྱི་སྣོད་ཀྱི་བཀོད་པའི་ཆགས་དབྱིབས་དང་བཅུད་ཀྱི་སེམས་ཅན་བྱུང་ཚུལ་ཇི་ལྟར་དང་བོད་ཡུལ་འདི་འཛམ་གླིང་གི་ས་ཁྲའི་དབང་དུ་བཏང་ན་ས་ཕྱོགས་གང་དུ་གནས་ཡོད་མེད་ཕྲིས།",
        "answer": "སྣོད་ཀྱི་བཀོད་པའི་ཆགས་དབྱིབས་ནི་རྒྱལ་རབས་གཞན་ལས་གསལ་བ་ལྟར་སྟོད་མངའ་རིས་སྐོར་གསུམ་རྫིང་དང་འདྲ། བར་དབུས་གཙང་རུ་བཞི་ཡུར་བ་དང་འདྲ། སྨད་མདོ་ཁམས་སྒང་དྲུག་ཞིང་དང་འདྲ་ཞེས་པ་དང་མཚུངས་པར་འདོད་ལ། བཅུད་ཀྱི་སེམས་ཅན་བྱུང་ཚུལ་ནི་དེ་ལྟ་བུའི་སྣོད་ཀྱི་ཆགས་དབྱིབས་ལ་གཞིགས་ཏེ་གཅན་གཟན་དང་བྱ་རི་དྭགས་སོགས་བྱུང་བར་བཞེད་ཅིང་། མིའི་འགྲོ་བ་ནི་འཛམ་གླིང་སྤྱིའི་སྣོད་བཅུད་ཆགས་ཚུལ་ཇི་ལྟ་བ་བཞིན་བྱུང་བར་འདོད་ལ་དེ་ཡང་ལོ་རྒྱུས་སྨྲ་བའི་ཁྱུ་མཆོག་བུ་སྟོན་ཐམས་ཅད་མཁྱེན་པ་དང་འགོས་ལོ་ཙཱ་བ་གཞོན་ནུ་དཔལ། སྟག་ཚང་ལོ་ཙཱ་བ་སོགས་ཀྱིས་བོད་ཀྱི་ཡུལ་འདི་ཡང་རྒྱ་གར་དང་འདྲ་བར་ཡུལ་དང་མི་རིགས་བསྐལ་བ་ནས་བྱུང་ཞེས་བརྗོད་ན་ཡང་ལུང་དང་རིགས་པས་གནོད་པ་མེད་ཅེས་གསུངས་པ་ལྟར་ཆེས་དུས་ཡུན་རིང་པོ་ཞིག་ནས་བྱུང་བར་འདོད་དོ། །འཛམ་གླིང་གི་ས་ཁྲའི་དབང་དུ་བྱས་ན་བོད་ཡུལ་འདི་རྒྱ་གར་དང་བལ་ཡུལ་འབྲུག་ཡུལ་སོགས་ནས་བརྩིས་ན་བྱང་དང་། ཤར་ཀྲར་ཀི་སི་ཐན་དང་ཧོར་སོག་གི་ཡུལ་ནས་བརྩིས་ན་ལྷོ། རྒྱ་ནག་གི་ཡུལ་ནས་བརྩིས་ན་ནུབ་ཉིད་དུ་གནས་ཤིང་། འཛམ་གླིང་གི་ས་ཐིག་རགས་པའི་དབང་དུ་བཏང་ན་གཞུང་ཐིག (longitudes)  ༧༨ oE ནས་ ༡༠༣  oE བར་དང་།    ཕྲེད་ཐིག (latitudes) ༢༧ oN ནས་ ༣༧ oN  གྱི་བར་ལ་ཡོད་པར་བཞེད་དོ།།"
    },
    {
        "question": "བོད་ནང་སྙན་གྲགས་ཅན་གྱི་གངས་རི་དང་མཚོ་ཇི་ཡོད་དང་དེ་དག་གི་མིང་དང་ས་གནས་གང་དག་ཏུ་ཆགས་ཡོད་མེད་ཕྲིས།",
        "answer": "སྟོད་མངའ་རིས་ཕྱོགས་སུ་ཕྱི་ནང་གཉིས་ཀས་རྩ་ཆེར་འཛིན་པའི་གངས་དཀར་ཏེ་སེ་དང་བལ་བོད་ས་མཚམས་སུ་གངས་རྒྱལ་མོ་མཐོན་མཐིང་ངམ་ཇོ་མོ་གླང་མ་ཞེས་འཛམ་གླིང་ནང་གི་གངས་རི་མཐོ་ཤོས་དེ་དང་། བོད་འབྲུག་ས་མཚམས་སུ་ཕག་རིའི་ཇོ་མོ་ལྷ་རི། གཞན་ཡང་གངས་དཀར་ཤ་མེད། ཇོ་མོ་མཁའ་རེགས། གཉན་ཆེན་ཐང་ལྷ། ཡར་ལྷ་ཤམ་བུ། སྐུ་ལ་ཕ་རི། གནས་ཆེན་ཙ་རི་ཏྲ། གནོད་སྦྱིན་གངས་བཟང་། བསམ་གཏན་གངས་བཟང་། སྨ་ཆེན་སྤོམ་ར། མི་ཉག་གངས་དཀར་བཅས་དང་། རྒྱ་ནག་དང་བོད་ཀྱི་ས་མཚམས་སུ་རོང་བཙན་ཁ་བ་དཀར་པོ། ཤིན་ཅང་དང་བོད་ཀྱི་ས་མཚམས་སུ་གངས་དཀར་ཕྱོགས་ལས་རྣམ་རྒྱལ་དང་རྨེ་རུ་གངས་དཀར་སོགས་ཤིན་ཏུ་མཐོ་བའི་གངས་རི་དང་སྲ་ཞིང་མཁྲེགས་པའི་བྲག་རི་སོགས་གསེར་གྱི་མནྜལ་ལ་རིན་པོ་ཆེའི་ཕྲ་བཏབ་པ་ལྟ་བུ་ཡོད། སྙན་གྲགས་ཆེ་བའི་མཚོ་ནི་མཚོ་མ་ཕམ། གནམ་མཚོ་ཕྱུག་མོ། ཡང་འབྲོག་གཡུ་མཚོ། མཚོ་སྐྱ་རིང་། མཚོ་སྔོ་རིང་། མཚོ་ཁྲི་ཤོར་རྒྱལ་མོ་སོགས་གྲགས་ཆེ་བའི་མཚོ་ཆེན་དང་གཞན་ཡང་ཚཱ་དང་བལ་སོགས་བྱུང་བའི་མཚོ། མེ་ལོང་ནང་གི་གཟུགས་བརྙན་ལྟར་ལྟས་དང་ཆོ་འཕྲུལ་སྣ་ཚོགས་སྟོན་པའི་མཚོ། རྟག་ཏུ་མེ་འབར་བའི་མཚོ་སོགས་ཡོད་པ་བཅས་སོ།"
    },
    {
        "question": "བོད་ནང་གྲགས་ཆེ་བའི་གཙང་པོ་ཇི་ཡོད་དང་དེ་དག་གི་མིང་དང་དེ་དག་ས་གནས་གང་ནས་གང་དུ་རྒྱུགས་ཀྱི་ཡོད་མེད་ཇི་ལྟར་ཡིན་ནམ།",
        "answer": "བོད་ནང་གྲགས་ཆེ་བའི་གཙང་པོ་རྟ་མཆོག་ཁ་བབས། རྨ་བྱ་ཁ་བབས། གླང་ཆེན་ཁ་བབས། སེང་གི་ཁ་བབས། ཛ་ཆུ། ངོམ་ཆུ། འབྲི་ཆུ། རྨ་ཆུ་སོགས་མང་པོ་ཡོད། དེ་དག་ས་གནས་གང་ནས་གང་དུ་རྒྱུགས་མིན་ནི་སྟོད་མངའ་རིས་ཕྱོགས་ནས་ཆུ་བོ་བཞི་བབས་ཏེ་དེ་ཡང་ཆུ་བོ་རྟ་མཆོག་ཁ་བབས་ནི་གཙང་བརྒྱུད་དབུས་ཀྱི་སྐྱིད་ཆུ་དང་ཟླ་བསྒྲིལ་གྱིས་དྭགས་ཀོང་ནས་ཀླུ་ཡུལ་བརྒྱུད་རྒྱ་གར་ཤར་ཕྱོགས་ཨ་སམ་དང་འབང་ལ་དེ་ཤི་སོགས་བརྒྱུད་ནས་རྒྱ་མཚོར་འབབ་ཀྱི་ཡོད། རྨ་བྱ་ཁ་བབས་ནི་སྤུ་ཧྲེང་ཕྱོགས་ནས་རྒྱ་གར་ཨུ་ཏར་པར་དེ་ཤེ་བརྒྱུད་ཕྱི་ནང་གཉིས་ཀས་རྩ་ཆེར་འཛིན་པ་ཆུ་བོ་གངྒཱ་འམ་གྷན་ཇི་ཟེར་བ་དང་། གླང་ཆེན་ཁ་བབས་ནི་སྟོད་མདའ་བ་དང་མཐོ་ལིང་སོགས་ནས་ཁུ་ནུའི་གཞུང་བརྒྱུད་རྒྱ་གར་ནང་རམ་སྤུར། མ་དྷི་ཨ་ནར། པན་འཇབ་སོགས་སུ་ཆུ་བོ་སུ་ཀྲ་ལེ་ཇེ་ཟེར་བ་དང་། སེང་གེ་ཁ་བབས་ནི་སྟོད་སྒར་དང་ལ་དྭགས་ནས་ཀསྨིར་དང་པ་ཀི་སེ་ཐན་བརྒྱུད་ནས་འབབ་པ་ཆུ་བོ་ཨིན་འདུར་དང་། དབུས་ཀྱི་བྱང་བརྒྱུད་ནས་རྒྱལ་མོ་རྔུལ་ཆུ་མདོ་སྟོད་བརྒྱུད་འབར་མའི་ནང་སིལ་ཝན་ཞེས་དང་། ཛ་ཆུ་དང་ངོམ་ཆུ་གཉིས་མདོ་སྟོད་ཆབ་མདོར་ཟླ་བསྒྲིལ་གྱིས་རྨར་ཁམས་དང་འབའ་བརྒྱུད་ཐི་དང་།  ལའོ་སེ། ཀམ་པཱོ་ཀྲ་སོགས་སུ་འབབ་པ་ཆུ་བོ་མེ་ཀོང་ཟེར་བ་དང་། འབྲི་ཆུའམ་གསེར་ལྡན་ནི་མདོ་སྟོད་བརྒྱུད་རྒྱ་ནག་དྲུང་ཅིན་དང་ཧན་ཀའོ་སོགས་སུ་འབབ་པ་ཡང་ཙེ་ཡང་ཟེར་ཞིང་རྒྱ་ནག་ནང་གཙང་པོ་རིང་ཤོས་སུ་བརྩི་ཡི་ཡོད། རྨ་ཆུ་ནི་འགུ་ལོག་བརྒྱུད་ཀླུ་ཆུ་དང་སམ་ཆུ་རྨེ་རུ་གངས་དཀར་སོགས་ནས་འབབ་པ་རྨེ་ཆུའམ་འཇུ་ལག་གི་ཆུ་བོ་སོགས་དང་ཟླ་བསྒྲིལ་གྱིས་རྒྱ་ནག་གི་ཞིང་ཆེན་ཀན་སུ་ཕྱོགས་སུ་འབབ་པ་བཅས་སོ།།"
    },
    {
        "question": "བོད་ཆོལ་ཁ་གསུམ་ངོས་འཛིན་དང་དེ་དག་གི་ས་མཚམས་ཇི་ལྟར་དང་མདོ་ཁམས་གསུམ་གང་དག་ཡིན་ནམ།",
        "answer": "བོད་ཆོལ་ཁ་གསུམ་ནི་དབུས་གཙང་། མདོ་སྟོད། མདོ་སྨད་བཅས་གསུམ་དང་དེ་དག་གི་ས་མཚམས་ནི་སྟོང་མངའ་རིས་སྐོར་གསུམ་ནས་སོག་ལ་སྐྱ་བོ་བར་དབུས་གཙང་དམ་པ་ཆོས་ཀྱི་ཆོལ་ཁ་དང་། སོག་ལ་སྐྱ་བོ་ནས་རྨ་ཆུའི་ཁུག་པ་བར་མདོ་སྟོད་མིའི་ཆོལ་ཁ། རྨ་ཆུའི་ཁུག་པ་ནས་རྒྱའི་མཆོན་རྟེན་དཀར་པོ་ཡན་མདོ་སྨད་རྟའི་ཆོལ་ཁ་ཞེས་རྒྱལ་རབས་དེབ་ཐེར་ཁག་ཏུ་གསལ་བ་བཞིན་ནོ། མདོ་ཁམས་གསུམ་ནི་མདོ་ཁམས་ལ་རྨར་ཁམས་བཏགས་པ་ཁམས་གཅིག མདོ་སྨད་ལ་གཡར་མོ་ཐང་བཏགས་པས་ཁམས་གཅིག ཙོང་ཁ་ལ་གྱི་ཐང་བཏགས་པས་ཁམས་གཅིག་བཅས་སོ།།"
    },
    {
        "question": "ས་སྐྱས་བོད་ལ་དབང་སྒྱུར་བྱེད་སྐབས་དབུས་གཙང་ལ་ཁྲི་སྐོར་བཅུ་གསུམ་བཟོས་པ་ལྟར་ཁྲི་སྐོར་བཅུ་གསུམ་བརྩི་སྟངས་ཇི་ལྟར་ཡིན་མིན་དང་། དེ་དང་༸གོང་ས་བཅུ་གསུམ་པའི་དུས་སྐབས་ཀྱི་ཁྲི་སྐོར་བཅུ་གསུམ་བརྩི་སྟངས་གཉིས་ཀྱི་དབར་མི་འདྲ་བའི་ཁྱད་པར་ཡོད་མེད་ཞིབ་གསལ་ཕྲིས།",
        "answer": "ས་སྐྱའི་དུས་སྐབས་ཀྱི་དབུས་གཙང་ལ་ཁྲི་སྐོར་བཅུ་གསུམ་བརྩི་སྟངས་ནི་གཙང་ལ་ཁྲི་དྲུག་སྟེ་ལ་སྟོད་ལྷོ་བྱང་གཉིས། ཆུ་མིག་དང་ཞྭ་ལུ་གཉིས། བྱང་འབྲོག་དང་མགུར་མོ་གཉིས་བཅས་དང་། འབྲི་གུང་། ཕག་གྲུ། རྒྱ་མ། ཚལ་པ། གཡའ་བཟང་། བྱ་ཡུལ་བ་སྟེ་དབུས་ལ་ཁྲི་དྲུག  དབུས་གཙང་གཉིས་ཀྱི་དབར་ན་ཡར་འབྲོག་ཁྲི་སྐོར་གཅིག་བཅས་ལ་ཁྲི་སྐོར་བཅུ་གསུམ་བརྩི་སྟངས་དེ་ལྟར་ཡིན་པ་དང་། དེ་དང་༸གོང་ས་བཅུ་གསུམ་པའི་དུས་སྐབས་ཀྱི་ཁྲི་སྐོར་བཅུ་གསུམ་བརྩི་སྟངས་གཉིས་ཀྱི་དབར་མི་འདྲ་བའི་ཁྱད་པར་ཡོད་དེ་འདི་ནི་སྟོད་མངའ་རིས་སྐོར་གསུམ། བར་དབུས་གཙང་རུ་བཞི། སྨད་མདོ་ཁམས་སྒང་དྲུག་བཅས་ལ་ཁྲི་སྐོར་བཅུ་གསུམ་དུ་བརྩི་ཡི་ཡོད། དེ་ཡང་སྟོད་མངའ་རིས་སྐོར་གསུམ་ནི་སྤུ་ཧྲེང་། མང་ཡུལ། ཟངས་དཀར་གསུམ་ལ་སྐོར་གཅིག། ལ། བྲུ་ཤ། སྦལ་ཏི་གསུམ་ལ་སྐོར་གཅིག  ཞང་ཞུང་ཁྲི་སྡེ་སྟོད་སྨད་གསུམ་ལ་སྐོར་གཅིག་བཅས་མངའ་རིས་སྐོར་གསུམ་དང་། བར་དབུས་གཙང་རུ་བཞི་ནི་དབུས་ལ་དབུ་རུ་དང་། གཡོ་རུ། གཙང་ལ་གཡས་རུ་དང་རུ་ལག་བཅས་ཡིན་པ་དང་། མདོ་ཁམས་སྒང་དྲུག་ནི་རྔུལ་ཛ་ཟལ་མོ་སྒང་།  ཚ་བ་སྒང་། རྨར་ཁམས་སྒང་། སྤོམ་སྦོར་སྒང་། རྨར་ཛ་སྒང་། མི་ཉག་རབ་སྒང་བཅས་སོ།།"
    },
    {
        "question": "བོད་མིའི་འཚོ་རྟེན་ཡོངས་རྫོགས་གཅིག་གྱུར་ཡིན་མིན་ཇི་ལྟར་དང་གལ་ཏེ་གཅིག་གྱུར་མིན་ཚེ་འཚོ་རྟེན་མི་འདྲ་བ་གང་དག་ལ་བརྟེན་ནས་འཚོ་བ་སྐྱེལ་གྱི་ཡོད་མེད་ཇི་ལྟར་དང་། འཚོ་གནས་མི་འདྲ་བའི་བོད་མི་དེ་དག་གིས་བོད་ཀྱི་མི་འབོར་གྱི་བརྒྱ་ཆ་ཇི་ཙམ་ཟིན་གྱི་ཡོད་མེད་ཁ་གསལ་ཕྲིས།",
        "answer": "བོད་མའི་འཚོ་རྟེན་ཡོངས་རྫོགས་གཅིག་གྱུར་མིན་ལ་དེ་ཡང་འབྲོག་པ༑ ས་མ་འབྲོག ཞིང་པ། རོང་པ་བཅས་འཚོ་རྟེན་མི་འདྲ་བ་བཞི་ལ་བརྟེན་ནས་བོད་མི་རྣམས་འཚོ་གནས་ལ་རོལ་བཞིན་ཡོད། འཚོ་རྟེན་མི་འདྲ་བ་དེ་དག་ལ་བརྟེན་ནས་འཚོ་གནས་ལོངས་སྤྱོད་བྱེད་སྟངས་ནི་སྟོན་འབྲས་རྩ་བ་ནས་སྨིན་དཀའ་བའི་ས་མཐོ་སར་གནས་སྡོད་བྱེད་པའི་མི་རྣམས་ལ་འབྲོག་པ་ཟེར་ཞིང་དེ་དག་འབྲི་དང་གཡག ར་ལུག རི་དྭགས་སོགས་བསད་ནས་འཚོ་བ་སྐྱེལ་ཞིང་། རྒྱུན་པར་སྒོ་ཟོག་དེད་དེ་རྩ་ཁ་བཟང་སར་སྐྱས་སྤོ་སོགས་བྱས་ཏེ་འཚོ་བ་སྐྱེལ་གྱི་ཡོད། ས་མ་འབྲོག་ནི་ས་ཅུང་དམའ་སར་འཚོ་བ་སྐྱེལ་ཞིང་ས་ཞིང་འདེབས་ལས་དང་སྒོ་ཟོག་སོགས་ལ་བརྟེན་ནས་འཚོ་བ་སྐྱེལ་གྱི་ཡོད། ཞིང་པ་ནི་ཞིང་ལས་འདེབས་འཛུགས་གཙོར་བཟུང་ཐོག ལྡུམ་རྭའི་སྔོ་ཚལ་དང་ཤིང་འབྲས་འདེབས་ལས། བཀལ་འཐག་སོགས་བྱས་ཏེ་འཚོ་བ་སྐྱེལ་གྱི་ཡོད། རོང་པ་ནི་ས་རོང་དམའ་ཞིང་ཚ་བ་ཆེ་ལ། ས་ཞིང་ཕྲན་བུ་ལས་ཤིང་ནགས་ཁོ་ནའི་སྟེང་ནས་འཚོ་བ་སྐྱེལ་གྱི་ཡོད། འཚོ་གནས་མི་འདྲ་བར་བརྟེན་པའི་བོད་མི་དེ་དག་གིས་བོད་ཀྱི་སྤྱིའི་མི་འབོར་གྱི་བརྒྱ་ཆ་ཇི་ཙམ་ཟིན་མིན་གྱི་ཐོག་རགས་རྩིས་བྱས་ན༑ འབྲོག་པའི་མི་འབོར་གྱིས་བོད་ཀྱི་སྤྱིའི་མི་འབོར་གྱི་བརྒྱ་ཆ་བཞི་བཅུ་ཐམ་པ་ཟིན་གྱི་ཡོད་པ་དང་། ས་མ་འབྲོག་གིས་བརྒྱ་ཆ་སུམ་ཅུ། ཞིང་པས་བརྒྱ་ཆ་ཉི་ཤུ་རྩ་དྲུག རོང་པས་བརྒྱ་ཆ་བཞི་ཙམ་ཟིན་གྱི་ཡོད་པ་བཅས་སོ།།"
    },
    {
        "question": "ཆོས་རྒྱལ་དུས་སྐབས་ཀྱི་བོད་ཀྱི་མི་འབོར་དང་བོད་སིལ་བུའི་དུས་སྐབས་ཀྱི་མི་འབོར། བོད་གཞུང་དགའ་ལྡན་ཕོ་བྲང་བཅས་ཀྱི་དུས་སྐབས་སོ་སོའི་མི་འབོར་གྱི་ཁ་གྲངས་མང་ཉུང་ཇི་ལྟར་ཡིན་ནམ།",
        "answer": "ཆོས་རྒྱལ་སྲོང་བཙན་སྒམ་པོ་དང་ཁྲི་སྲོང་ལྡེའུ་བཙན་གྱི་སྐུ་དུས་སུ་མི་འབོར་ཧ་ཅང་ཆེན་པོ་ཡོད་པ་ནི་སྲོང་བཙན་སྒམ་པོས་རྒྱ་ནག་ཏུ་དམག་འབུམ་ཕྲག་གཉིས་བཏང་བ་དང་། ཁྲི་སྲོང་ལྡེའུ་བཙན་གྱི་སྐབས་རྒྱ་ནག་ཏུ་དམག་འབུམ་ཕྲག་བཞི་བཏང་བ་སོགས་ཀྱི་ལོ་རྒྱུས་ལས་སྐབས་དེ་དུས་ཀྱི་བོད་ཀྱི་མི་འབོར་ཧ་ཅང་ཆེན་པོ་ཡོད་པར་སྔོན་དཔག་བྱེད་ཐུབ་ལ། བོད་སིལ་བུའི་དུས་སྐབས་སུ་མི་འབོར་ཇི་ཙམ་ཡོད་མེད་ནི་འབྲོམ་སྟོན་རྒྱལ་བའི་འབྱུང་གནས་ཀྱི་བསྟན་རྩིས་ཆེན་མོར་བོད་དང་བོད་ཆེན་པོ་ཡོངས་རྫོགས་ལ་མི་འབོར་འབུམ་ཕྲག་དྲུག་ཅུ་སྟེ་ས་ཡ་དྲུག་ཡོད་ཚུལ་གསུངས་པ་ལྟར་སྐབས་དེ་དུས་བོད་མི་ས་ཡ་དྲུག་ཡོད་པ་དང་། བོད་གཞུང་དགའ་ལྡན་ཕོ་བྲང་གི་དུས་སྐབས་སུ་ཇི་ཙམ་ཡོད་མེད་ནི་ལྕགས་སྤྲེ་ ༡༩༢༠ ལོར་རྒྱལ་བསྟན་ཆབ་སྲིད་བསྲུང་རྒྱུའི་སླད་དུ་གཡུལ་མཁོའི་ཡོ་ཆས་ཐོན་གསར་སྒྲུབ་བྱེད་དབུས་གཙང་ཁམས་གསུམ་གྱི་ཁོངས་མི་རེ་ནས་ཌམ་གཉིས་རེ་བསྡུ་བཞེས་གནང་སྐབས་མི་གྲངས་འབུམ་བཞི་བཅུ་སྐོར་བྱུང་ཚུལ་ཞྭ་སྒབ་པ་བསྟན་འཛིན་ནོར་རྒྱས་མཆོག་ནས་གསུངས་པར་གཞིགས་ན་སྐབས་དེར་དབུས་གཙང་ཁམས་གསུམ་ན་མི་འབོར་ས་ཡ་བཞི་ཙམ་ཡོད་པ་དང་། དེའི་ཐོག་མདོ་སྨད་ཁུལ་གྱི་མི་འབོར་བསྣན་ན་འབུམ་ཕྲག་དྲུག་ཅུ་ལྷག་ཡོད་པར་མངོན་ནོ།།"
    },
    {
        "question": "བོད་ཀྱི་ཡི་གེ་ཐོག་མར་ཆོས་རྒྱལ་སུ་ཞིག་གི་དུས་སྐབས་སུ་བློན་པོ་སུ་ཞིག་གིས་དཔེ་གང་ལ་བལྟས་ནས་བཟོས་མིན་དང་རིམ་བཞིན་ཡིག་གཟུགས་ཀྱི་འཕེལ་རིམ་དང་བོད་སྐད་དང་བོད་ཡིག་གི་ཁྱབ་ཚད་ཀྱི་ས་ཁུལ་ཁག་ངོས་འཛིན་བྱོས།",
        "answer": "བོད་ཀྱི་ཡི་གེ་ཐོག་མར་དུས་རབས་བདུན་པའི་ནང་ཆོས་རྒྱལ་སྲོང་བཙན་སྒམ་པོའི་དུས་སུ་བློན་པོ་ཐོན་མི་སམ་བྷོ་ཌ་སོགས་རྒྱ་གར་དུ་ཡི་གེ་སློབ་པར་གཏོང་གནང་མཛད་པ་དང་། རྒྱ་གར་བྱང་ཕྱོགས་སུ་བྷ་ར་མན་གྱི་དུས་དང་གུཔྡའི་རྒྱལ་དུས་ཀྱི་ཡི་གེ་དར་ཆེ་བ་ན་ག་ར་དང་ཤ་ར་དའི་ཡི་གེར་གཞི་བྱས་ཏེ་བོད་ཀྱི་ཡི་གེ་བརྩམས་པའོ། བོད་ཀྱི་ཡིག་གཟུགས་ཀྱི་འཕེལ་རིམ་ནི་ཡི་གེ་བརྩམས་པ་ནས་རིམ་བཞིན་ཐོག་མར་དབུ་ཅན་དང་དེ་མགྱོགས་ཁྱད་ཀྱིས་བྲིས་པ་ལས་དབུ་མེད་དང་འཁྱུག་ཡིག་གི་གཟུགས་སོགས་སུ་འཕེལ་རྒྱས་བྱུང་བ་ཡིན། བོད་སྐད་དང་བོད་ཡིག་གི་ས་ཁུལ་ཇི་ཙམ་ལ་ཁྱབ་མིན་ནི་ལྷོ་འབྲུག་དང་། འབྲས་ལྗོངས། ལ་དྭགས། མོན་པ། ཤར་པ༑ རྟ་མང་སོགས་ཀྱི་སྐད་ལ་ཟུར་ཅུང་ཟད་རེ་ཆགས་པ་ལས་རྩ་བ་བོད་སྐད་རང་སྨྲ་བ་དང་། ཆོས་ཀྱང་བོད་ཡིག་དབུ་ཅན་གྱི་ཐོག་ནས་ཀློག་འདོན་བྱེད་ཀྱི་ཡོད། དེ་བཞིན་དུ་སོག་ཡུལ་དུའང་མདོ་སྔགས་ཀྱི་གཞུང་ལུགས་ཁག་བོད་ཡིག་རང་གི་ཐོག་ནས་ཀློག་འདོན་བྱེད་པ་སོགས་བོད་སྐད་དང་བོད་ཡིག་བཀོལ་སྤྱོད་བྱེད་བཞིན་པའི་ས་ཁུལ་ཧ་ཅང་གི་ཁྱབ་རྒྱ་ཆེན་པོ་ཡོད།།"
    },
    {
        "question": "སྔོན་དུས་བོད་དུ་གྲགས་ཆེ་བའི་ཕོ་རྩལ་སྣ་དགུ་ཞེས་པ་ཅི་ཞིག་ལ་གོ་བ་དང་། ཕོ་རྩལ་སྣ་དགུ་ཞེས་པ་དེར་འདོད་ཚུལ་མི་འདྲ་བ་ཡོད་མེད་ཇི་ལྟར་ཡིན་ནམ།",
        "answer": "ཕོ་རྩལ་སྣ་དགུ་ཞེས་པ་ནི་སྐྱེས་པ་ཕོའི་ལུས་ངག་ཡིད་གསུམ་གྱི་རྩལ་ནུས་ཐུན་མོང་མ་ཡིན་པ་ཞིག་ལ་འདོད་པ་དང་། དེ་ལ་ཡང་འདོད་ཚུལ་མི་འདྲ་བ་གཉིས་ཡོད་པ་ལས་དང་པོ་ནི། མཐེབ་ཀྱི་ཤ་ནོན་པ། རྐྱལ་གྱི་ཆུ་ཆོད་པ། ཡང་རྩལ་བྱ་ལྟར་ལྡིང་བ་ཞེས་ལུས་ཀྱི་རྩལ་གསུམ་དང་། ལོ་རྒྱུས་ཀྱི་དགེ་ཐོན་པ། གཏན་གྱིས་བཞད་གད་སློང་བ། ཤགས་ཀྱིས་ཕ་རོལ་གནོན་པ་སྟེ་ངག་གི་རྩལ་གསུམ། མཛངས་ཤིང་བློ་འགྱུ་བ། དཔའ་ལ་བསྲན་ཚུགས་པ། ཁ་གསལ་ཞིང་གཏིང་མི་དཔོགས་པ་སྟེ་ཡིད་ཀྱི་རྩལ་གསུམ་བཅས་ལ་ཕོ་རྩལ་སྣ་དགུར་འདོད་པ་དང་། འདོད་ཚུལ་གཉིས་པ་ནི་གཏམ་ཡིག་རྩིས་གསུམ། མདའ་རྡོ་མཆོངས་གསུམ། བང་རྒྱང་སྦེ་གསུམ་བཅས་ལ་ཕོ་རྩལ་སྣ་དགུར་འདོད་པ་བཅས་མི་འདྲ་བའི་ལུགས་གཉིས་སོ།།"
    },
    {
        "question": "དེ་སྔོན་བོད་ཀྱི་འགྲིམ་འགྲུལ་སྐྱེལ་འདྲེན་ཇི་ལྟར་བྱེད་ཀྱི་ཡོད་མེད་དང་། ཕྱིས་སུ་འགྲིམ་འགྲུལ་སྐྱེལ་འདྲེན་གྱི་ཆ་རྐྱེན་ཇེ་བཟང་དུ་འགྱུར་བའི་འཕེལ་རིམ་ཇི་ལྟར་ཡིན་ནམ།",
        "answer": "དེ་སྔོན་བོད་དུ་འགྲིམ་འགྲུལ་བྱེད་རྒྱུ་ཧ་ཅང་དཀའ་སྟབས་འབྱོར་ལྡན་རྣམས་རྟ་དྲེལ་སོགས་ཞོན་ཏེ་འགྲིམ་འགྲུལ་བྱེད་པ་དང་། མི་དམངས་ཕལ་ཆེ་བ་རྐང་ཐང་མར་འགྲིམ་འགྲུལ་བྱེད་ཀྱི་ཡོད། གཞུང་གི་དྲིལ་བསྒྲགས་གལ་ཆེན་ཡིན་ན་ཨ་དྲུང་དང་དེ་མིན་རྫོང་གཞིས་སོ་སོས་ས་གནས་རིམ་སྐྱེལ་བྱེད་སྲོལ་ཡོད། ཕྱིས་སུ་འགྲིམ་འགྲུལ་གྱི་ཆ་རྐྱེན་ཇེ་བཟང་དུ་འགྱུར་བའི་འཕེལ་རིམ་ནི་ཆུ་གླང་ ༡༩༡༣ ལོ་ནས་ཡིག་ཟམ་སྐྱེལ་གཏོང་གསར་འཛུགས་དང་། ལྕགས་བྱ་ ༡༩༢༡ ལོར་ལྷ་ས་ནས་ཕག་རི་བར་ལྕགས་སྐུད་འཕྲིན་གཏོང་གི་སྲོལ་འཛུགས་གནང་བ་དང་། མེ་སྟག་ ༡༩༢༦ ལོར་རྒྱ་གར་གཞུང་གིས་ཚོང་དོན་དང་སྲུང་དམག་གི་དགོས་མཁོ་འདྲེན་ཆེད་དུ་རླངས་འཁོར་བཙུགས་ཆོག་པའི་སྙན་ཞུས་བཀའ་འཁྲོལ་ལྟར་རླངས་འཁོར་ཆེ་ཆུང་ཁ་ཤས་འབྱོར་ཏེ་འགྲུལ་བཞུད་ཐེངས་གཅིག་གཉིས་བྱས་རྗེས་རྒྱལ་རྩེ་སོགས་ས་གནས་མི་སེར་གྱི་བདེ་རྩར་དོ་ཕོག་བྱུང་སྟེ་བཀའ་འཁྲོལ་ཕྱིར་བསྡུ་གནང་། དེ་རྗེས་ལྕགས་རྟ་ ༡༩༣༠ ལོར་༸རྒྱལ་དབང་བཅུ་གསུམ་པས་བོད་ནང་འགྲུལ་འཁོར་འཛུགས་གནང་མཛད་རྒྱུའི་དགོངས་བཞེས་གནང་ཡང་དགོངས་པ་གཞན་དོན་དུ་གཤེགས་ཏེ་དེ་ལྟར་བྱུང་མེད་པ་བཅས་སོ།།"
    },
    {
        "question": "བོད་དུ་དངུལ་གསར་བཟོ་མ་བྱས་པའི་སྔ་རོལ་དུ་ཅ་དངོས་ཉོ་འཚོང་ཇི་ལྟར་བྱེད་ཀྱི་ཡོད་མེད་དང་། དངུལ་གསར་བཟོ་བྱས་པ་ནས་རིམ་བཞིན་འཕེལ་རྒྱས་ཇི་ལྟར་བྱུང་བ་ཡིན་ནམ།",
        "answer": "བོད་དུ་དངུལ་གསར་བཟོ་མ་བྱས་པའི་ཡར་སྔོན་ཏེ་ལྕགས་རྟ་ ༡༧༥༠ ཕན་ཆད་དུ་གསེར་དངུལ་རྗེན་པ་སྲང་ལ་བཏེགས་ཏེ་དངོས་པོ་དང་བཟའ་བཅའི་རིན་ཐོག་སྤྲོད་ལེན་བྱེད་ཀྱི་ཡོད་ལ། དགེ་འདུན་པའི་ཡོན་འགྱེད་དང་ལས་མི་སོགས་ལའང་གསེར་དངུལ་སྤྲོད་པའི་ལམ་སྲོལ་ཡོད། དངུལ་གསར་བཟོ་བྱས་པའི་འཕེལ་རིམ་ནི་ཆུ་བྱི་ ༡༧༩༢ ལོར་བོད་གཞུང་ནས་བལ་ཌམ་གྱི་ལྗིད་དང་མཐུན་པའི་བཅུ་གསུམ་ཞེ་དྲུག་འཁོད་པའི་དངུལ་གྱི་ཌམ་ཀ་དང་པོ་དེ་འགྲེམས་གཏོང་གནང་བ་ནས་རིམ་བཞིན་ཌམ་ཀ་རི་མོ་ཅན་ཁ་ཤས་ཐོན་པ་དང་། ལྕགས་ཕག ༡༩༡༡ ལོར་ཤོག་དངུལ་ཐོག་མར་ཐོན་པ་དང་དེ་རྗེས་ལྕགས་ལུག་ ༡༩༣༡ ལོར་ཌམ་ལྔ་བཅུ་ཐམ་པའི་ཤོག་དངུལ་ཚོན་ཁྲ་མ་གཏོང་གནང་མཛད་དེ་རྒྱ་དམར་གྱིས་བོད་བཙན་བཟུང་མ་བྱས་བར་རིམ་བཞིན་འཕེལ་རྒྱས་དང་འགྲོ་རྒྱུགས་བྱུང་བའོ།།"
    },
    {
        "question": "ཆུ་རྟ་ ༡༦༤༢ ལོར་བོད་གཞུང་དགའ་ལྡན་ཕོ་བྲང་གི་ཆབ་སྲིད་དབུ་བརྙེས་པ་ནས་ས་ཕག་ ༡༩༥༩ ལོར་བོད་ས་མ་ཤོར་བའི་དུས་ཡུན་དེའི་ནང་བོད་ཀྱི་ཆོས་སྲིད་གཉིས་ཀྱི་བདག་པོའམ། སྐུའི་དབང་ཚད་མཐོ་ཤོས་སུ་ཡིན་མིན་དང་། རྒྱལ་ཚབ་བམ་སྡེ་སྲིད་བསྐོ་གཞག་བྱེད་པའི་རྒྱུ་མཚན་དང་དེའི་ལས་འགན་ཅི་ཞིག་ཡིན་མིན་དང་། སྐབས་དེ་དུས་ཀྱི་བཀའ་བློན་གྱི་ཁ་གྲངས་དང་དབང་ཚད་ཇི་ཡོད་ཕྲིས།",
        "answer": "སྐབས་དེ་དུས་སྐུའི་དབང་ཚད་མཐོ་ཤོས་ནི་༸གོང་ས་སྐྱབས་མགོན་ཆེན་པོ་མཆོག་ཡིན་པ་དང་། རྒྱལ་ཚབ་བསྐོ་གཞག་བྱེད་དོན་ནི་༸གོང་ས་མཆོག་དགོངས་པ་གཞན་དོན་དུ་གཤེགས་པ་ན་སྐུ་ཚབ་ལྟ་བུར་བོད་ལྗོངས་སྤྱི་ཚོགས་ནས་འོས་འདེབས་བྱས་ཏེ་བསྐོ་གཞག་བྱེད་ཀྱི་ཡོད། དེའི་ལས་འགན་ནི་༸གོང་ས་མཆོག་གི་ཡང་སྲིད་འཁྲུལ་བྲལ་རྩད་གཅོད་དང་། གང་གི་ཡང་སྲིད་དེས་ལུགས་གཉིས་ཀྱི་ཐུགས་འགན་མ་བཞེས་བར་༸གོང་ས་མཆོག་དང་འདྲ་བར་ཆོས་སྲིད་གཉིས་ཀར་དབང་ལུང་ཡོངས་སུ་རྫོགས་པ་ཡོད། སྐབས་དེ་དུས་ཀྱི་བཀའ་བློན་གྱི་ཁ་གྲངས་ནི་སེར་མོ་བ་གཅིག་དང་། སྐྱ་བོ་གསུམ་ཡོད།  དེ་དག་གི་དབང་ཚད་ནི་བཀའ་ཤག་ལ་ཞི་དྲག་ཕྱི་ནང་གི་ལས་དོན་ཚང་མའི་ཐག་གཅོད་སྐོར་སྙན་ཞུ་འབྱོར་རིགས་ལ་བཀའ་བློན་རྣམས་གྲོས་བསྡུར་གྱིས་གང་ཆེའི་རིགས་ཏཱ་ལའི་བླ་མའམ། རྒྱལ་ཚབ་ལ་དགོངས་སྐོར་ཕྱག་རྟགས་ཞུ་བ་ལས་དེ་བྱིངས་ཚང་མ་ཐག་གཅོད་ཆོག་པའི་དབང་ཚད་ཡོད་དོ།།"
    },
    {
        "question": "བོད་ལྗོངས་ཚོགས་འདུ་ཧྲག་བསྡུས་རྒྱས་པ་དང་བོད་ལྗོངས་ཚོགས་འདུ་ཆེན་མོའི་དབར་འཐུས་མིའི་གྲངས་འབོར་མང་ཉུང་དང་། བྱེད་ལས། དགོས་པ་རྒྱུ་མཚན་སོགས་མི་འདྲ་བའི་ཁྱད་པར་ཇི་ལྟར་ཡིན་ནམ།",
        "answer": "བོད་ལྗོངས་ཚོགས་འདུ་ཧྲག་བསྡུས་རྒྱས་པར་འཐུས་མི་དྲུག་ཅུ་ཡོད་པ་དང་། ཚོགས་འདུ་ཆེན་མོར་འཐུས་མི་ལྔ་བརྒྱ་ནས་དྲུག་རྒྱའི་བར་དུ་ཡོད། ཚོགས་འདུ་དེ་གཉིས་ཀྱི་བྱེད་ལས་མི་འདྲ་བ་ཡོད་དེ་ཚོགས་འདུ་ཧྲག་བསྡུས་རྒྱས་པ་ནི་གཞུང་དོན་གལ་ཆེའི་རིགས་ལ་ཡང་ཡང་འཚོགས་དགོས་པ་དང་། བོད་ལྗོངས་ཆབ་སྲིད་ཀྱི་ལས་དོན་ཆེ་ཁག་གི་ཐག་གཅོད་བྱེད་ས་ཞིག་ཡིན། ཚོགས་འདུ་ཆེན་མོ་ནི་འཐུས་མི་རྣམས་དགོས་གལ་སྐབས་ཚེས་ཆ་དང་། འཚོགས་ཡུལ་བཅས་བརྡ་ཁྱབ་བྱས་པ་མ་གཏོགས་འཐུས་མི་བསྐོ་གཞག་སོགས་གནང་ལམ་མེད་ལ་ལས་དོན་གལ་ཆེའི་ཐག་གཅོད་བྱེད་ས་ཡང་མིན།།"
    },
    {
        "question": "རྒྱ་ནག་གུང་ཁྲན་གཞུང་གསར་འཛུགས་བྱས་ནས་མི་རིང་བར་བོད་གཞུང་ནས་མི་སྣ་གང་དག་རྒྱུ་མཚན་ཅི་ཞིག་ལ་བརྟེན་ནས་རྒྱ་བོད་བཀའ་མོལ་ཞུ་བར་གཏོང་གནང་མཛད་ཡོད་མེད་དང་། དུས་སྐབས་དེར་རང་དབང་ལྡན་པའི་རྒྱལ་ཁབ་སུ་འདྲ་ཞིག་གི་ཕྱི་བསྐྱོད་ལག་འཁྱེར་ཐོག་བཀའ་མོལ་ཞུ་བར་ཕེབས་ཡོད་མེད་དང་། བོད་ལྗོངས་སྤྱི་ཚོགས་ནས་སྩལ་བའི་ལག་འཁྱེར་སྤྱི་ཐམ་བཞི་སྦྱར་ཞེས་པ་དེའི་ནང་དོན་གང་ཞིག་ཡིན་མིན་ངོས་འཛིན་ཐོག བོད་གཞུང་ཕྱི་རྒྱལ་ལས་ཁུངས་ནས་སྩལ་བའི་ཕྱི་ཐོན་ལག་འཁྱེར་དེའི་ནང་དོན་གནད་གང་ཞིག་འཁོད་ཡོད་མེད་ཕྲིས།",
        "answer": "རྒྱ་ནག་གུང་ཁྲན་གཞུང་གསར་འཛུགས་བྱས་ནས་མི་རིང་བར་བོད་གཞུང་ནས་བཀའ་མོལ་ཞུ་བར་མི་སྣ་འདི་དག་བཏང་ཡོད་དེ་རྩེ་ཕྱག་མཁན་ཆུང་ཐུབ་བསྟན་རྒྱལ་པོ་དང་རྩིས་དཔོན་ཞྭ་སྒབ་པ་དབང་ཕྱུག་བདེ་ལྡན། གདན་འཐུས་འབྲས་བློ་གླིང་གོ་བོ་དགེ་བཤེས་བློ་གྲོས་རྒྱ་མཚོ། དབྱིན་རྒྱ་གཉིས་ཀྱི་སྐད་བསྒྱུར་པ་བཅས་གཏོང་གནང་མཛད་ཡོད། དེ་ལྟར་གཏོང་དོན་ནི་ས་གླང་ ༡༩༤༩ ཕྱི་ཟླ་ ༡༠ པའི་ནང་རྒྱ་ནག་གུང་ཁྲན་ཏང་གིས་རྒྱ་ནག་ཡོངས་རྫོགས་བླངས་རྗེས་པེ་ཅིང་དང་ཟི་ལིང་ནས་ཡོངས་གྲགས་རླུང་འཕྲིན་ཐོག་བོད་རྒྱ་ནག་གི་ཆ་ཤས་ཡིན་ཚུལ་དང་། བོད་བཅིངས་བཀྲོལ་གཏོང་བར་བོད་ནང་བཅིངས་བཀྲོལ་དམག་གཏོང་རྒྱུ་དང་། བོད་མི་མང་ནས་ཏཱ་ལའི་བླ་མའི་གཞུང་ལ་ངོ་རྒོལ་བྱེད་དགོས་པ་སོགས་ཁུངས་མེད་ཁྱབ་བསྒྲགས་བྱས་པ་ལ་བརྟེན་ནས་དེ་ལྟར་བོད་གཞུང་ནས་རྒྱ་བོད་བཀའ་མོལ་ཞུ་བར་མི་སྣ་དེ་དག་གཏོང་དགོས་བྱུང་ཡོད། དུས་སྐབས་དེར་རྒྱ་བོད་བཀའ་མོལ་ཞུ་བར་བོད་རྒྱལ་ཁབ་རང་གི་ཕྱི་བསྐྱོད་ལག་འཁྱེར་ཐོག་ནས་ཕེབས་ཐོན་གནང་ཡོད་པ་དང་། བོད་ལྗོངས་སྤྱི་ཚོགས་ནས་སྩལ་བའི་ལག་འཁྱེར་སྤྱི་ཐམ་བཞི་སྦྱར་ཞེས་པའི་དོན་ནི་རྒྱ་བོད་བཀའ་མོལ་ཞུ་སྐབས་བོད་གཞུང་གི་སྐུ་ཚབ་ཚོས་བཀའ་མོལ་ཞུ་སྟངས་སྐོར་སེམས་བཅངས་བྱེད་རྒྱུའི་དོན་གནད་ཁག་ཡིག་ཐོག་ཏུ་ཕབ་པའི་རྩ་འཛིན་ལྟ་བུ་ཞིག་རེད། དེ་དང་དུས་མཚུངས་སུ་བོད་གཞུང་ཕྱི་རྒྱལ་ལས་ཁུངས་ནས་སྩལ་བའི་ཕྱི་ཐོན་ལག་འཁྱེར་དེའི་ནང་འདི་ལྟར་འཁོད་ཡོད་དེ་རྒྱ་ནག་དོན་གཅོད་དུ་ཐོན་མི་རྩིས་དཔོན་ཞྭ་སྒབ་པ་འདི་པ་བོད་གཞུང་ནས་ཆེད་བརྫོང་སོང་བ་ས་གནས་གར་བསྐྱོད་ལ་ལམ་འཁེལ་རྒྱལ་ཁབ་ཚང་མས་ཐོངས་འཛིན་གནང་སྟེ་བཀག་འགོག་མེད་པར་ཤར་གཏོང་ཐོག འདི་པར་རོགས་རམ་ཆ་འཇོག་ཡོད་པ་ཞུ་ཞེས་འཁོད་ཡོད་དོ།།"
    },
    {
        "question": "རྩིས་དཔོན་ཞྭ་སྒབ་པ་སོགས་རྒྱ་བོད་བཀའ་མོལ་ཞུ་བར་བཏང་པའི་མི་སྣ་དེ་དག་གིས་ས་གནས་གང་ཞིག་ཏུ་རྒྱ་གཞུང་གི་མི་སྣ་གང་དག་དང་ཐུག་སྟེ་བཀའ་མོལ་ཇི་ལྟར་ཞུས་ཡོད་མེད་དང་། དེ་ལྟར་བཀའ་མོལ་ཞུས་པ་དེར་དོན་དམ་པའི་ཕན་འབྲས་ཤིག་བྱུང་མེད་པའི་རྒྱུ་མཚན་དང་། མཐར་རྒྱུ་མཚན་ཅི་ཞིག་ལ་བརྟེན་ནས་བཀའ་མོལ་མུ་མཐུད་ཞུ་མཚམས་བཞག་པའི་རྒྱུ་མཚན་ཅི་ཞིག་ཡིན་མིན་ཕྲིས།",
        "answer": "རྒྱ་བོད་བཀའ་མོལ་ཞུ་བར་བཏང་བའི་མི་སྣ་དེ་དག་གིས་རྒྱ་གར་གྱི་རྒྱལ་ས་ལྡི་ལིར་ཐོག་མར་རྒྱ་ནག་གི་གཞུང་ཚབ་ངོ་མ་མ་འབྱོར་གོང་གཞུང་ཚབ་གཉིས་པ་ཤིན་ཞེས་པ་དང་ཐུག་འཕྲད་ཀྱིས་ཁམས་ཕྱོགས་ས་མཚམས་ལ་གསར་སྤྲོས་དཀྲོག་རྐྱེན་མི་ཡོང་བ་པེ་ཅིང་གཞུང་ལ་བསྐུལ་ལྕག་གནང་སྐུལ་ཡོང་བར་ཞུས་ཡོད་པ་དང་། དེ་རྗེས་རྒྱ་ནག་གཞུང་ཚབ་ངོ་མ་ཡོན་ཅུང་ཤོན་དང་ཐེངས་གཉིས་ཙམ་ཐུག་འཕྲད་གནང་སྟེ་བོད་རང་བཙན་ད་མུས་བཞིན་གནས་ཐབས་དང་རྒྱ་བོད་མཆོད་ཡོན་འབྲེལ་ལམ་མུ་མཐུད་དམ་གཟབ་ཞུ་རྒྱུ་སོགས་གནང་ཡོད། དེ་ལྟ་ནའང་བཀའ་མོལ་ཞུས་པ་དེར་དོན་དམ་པའི་ཕན་འབྲས་ཤིག་བྱུང་མེད་པའི་རྒྱུ་མཚན་ནི་རྒྱ་གཞུང་ནས་སྔ་ས་ནས་བོད་ནང་བཙན་འཛུལ་བྱ་རྒྱུར་ཐག་བཅད་ཟིན་པ་དང་།  རྒྱ་ཕྱོགས་ནས་བཏོན་པའི་བོད་རྒྱ་ཁོངས་སུ་ཁས་ལེན་དང་། བོད་ཀྱི་སྲུང་སྐྱོབ་རྒྱ་ཁོངས་ནས་བྱ་རྒྱུ། ཕྱི་རྒྱལ་དུ་སྲིད་དོན་དང་ཚོང་སོགས་ཀྱི་བཀའ་མོལ་ཇི་འདྲ་ཞིག་གནང་དགོས་ཀྱང་རྒྱ་གཞུང་ནས་བྱ་རྒྱུ་ཞེས་པ་དེར་བོད་གཞུང་ནས་ངོས་ལེན་རྩ་བ་ནས་གནང་མེད་པ་ལས་དོན་འབྲས་བྱུང་མེད།   མཐར་རྒྱ་ཕྱོགས་ལ་བཀའ་མོལ་མུ་མཐུད་ཞུ་མཚམས་བཞག་དོན་ནི་བོད་གཞུང་ནས་ཁོང་རྣམ་པར་རེ་ཞིག་པེ་ཅིང་དུ་བཀའ་མོལ་ཞུ་བར་ཕྱིར་འགྱངས་དགོས་པའི་བརྡ་ལན་འབྱོར་བ་དང་རིམ་པས་པེ་ཅིང་དུ་བཀའ་མོལ་གནང་བར་ང་ཕོད་སོགས་བོད་ནས་ཕེབས་ཐོན་གནང་བས་སོ།།"
    },
    {
        "question": "མདོ་སྨད་ཞི་དྲག་སྤྱི་ཁྱབ་ཞབས་པད་ལྷ་ཀླུ་ཚེ་དབང་རྡོ་རྗེའི་སྐབས་རྒྱ་དམག་ནས་ཁམས་ཕྱོགས་སུ་བཙན་འཛུལ་ཇི་ལྟར་བྱས་མིན་དང་། དུས་སྐབས་དེར་ཞབས་པད་ལྷ་ཀླུས་གཙོས་ནང་ཆེན་ཁུལ་གྱི་དཔོན་རྒན་འགས་གྲོས་བསྡུས་བྱས་པ་ལྟར་ཐོག་མར་ཕར་རྒོལ་བྱ་དུས་དང་བྱ་ཡུལ་བཅས་གཏན་འབེབས་གནང་བ་ལྟར་སོ་སོར་ངོས་འཛིན་ཐོག  དེ་ལྟར་ཕར་རྒོལ་གནང་རྩིས་ཀྱི་གྲ་སྒྲིག་ཡོད་པ་ལྟར་ཕར་རྒོལ་བྱེད་ཐུབ་ཡོད་མེད་ཇི་ལྟར་ཡིན་ཕྲིས།",
        "answer": "མདོ་སྨད་སྤྱི་ཁྱབ་ཞབས་པད་ལྷ་ཀླུའི་དུས་སྐབས་སུ་རྒྱ་དམག་གིས་ཁམས་ཕྱོགས་སུ་བཙན་འཛུལ་ཇི་ལྟར་བྱས་མིན་ནི་རྒྱ་དམག་ཁག་གསུམ་ནས་བཙན་འཛུལ་བྱས་ཡོད་དེ་རྒྱ་དམག་ཁག་ཅིག་དར་མདོ་ནས་རིམ་བཞིན་དཀར་མཛེས། དར་དགོན། སྡེ་དགེའི་ཕྱོགས་དང་། ཁག་གཅིག་ཡུན་ནན་ནས་ས་ཐམ། རྒྱལ་ཐང་། ལི་ཐང་། འབའ་ཕྱོགས་སུ་འབྱོར་པ་དང་། ཁག་གཅིག་ཟི་ལིང་ནས་སྐྱེ་མདོ། དིམ་ཆི་ཉེར་ལྔ། ལྡན་ཁོག  གླིང་ཚང་བཅས་ནས་བཙན་འཛུལ་བྱས་ཡོད། དུས་སྐབས་དེར་ཞབས་པད་གཙོས་པའི་དཔོན་ཁག་དེ་དག་གིས་གྲོས་བསྡུས་བྱས་པ་ལྟར་ཐོག་མར་རྒྱ་དམག་ལ་ཕར་རྒོལ་ཟླ་ ༧ ཚེས་ཤར་དང་ཕར་རྒོལ་བྱ་ཡུལ་སྐྱེ་མདོར་གཏན་འཁེལ་ཟིན་པ་ལྟར་སེར་ཚ་ཁུལ་ནས་རྒྱལ་རྩེ་འགོ་དམག རི་ཆེ་ཁུལ་ནས་ཇ་དང་འགོ་དམག ཀརྨ་ཡུལ་རྫོང་ཁུལ་ནས་སྤོ་བྲག་ཡུལ་དམག གདོང་རྫོང་གྲུ་ཁ་ནས་གཞིས་རྩེ་ག་དང་འགོ་དམག་བཅས་གྲ་སྒྲིག་གནང་ཡོད། དེ་ལྟར་ཕར་རྒོལ་གནང་རྩིས་ཀྱི་གྲ་སྒྲིག་ཡོད་ཀྱང་གྲ་སྒྲིག་གནང་བ་བཞིན་ཕར་རྒོལ་ཐུབ་མེད། དེའི་རྒྱུ་མཚན་ནི་གཅིག་ནས་དེ་ལྟར་གྲ་སྒྲིག་ཡོད་ཚུལ་བོད་གཞུང་ལ་བཀའ་བསྡུར་གནང་བར་སེམས་ཤུགས་སྐྱེ་གཞིའི་མཉམ་རུབ་མེད་པར་ཕམ་ཉེས་བྱུང་ན་ཡ་ལའི་འགན་སྤུངས་ལྟ་བུར་གནང་བ་དང་། གཉིས་ནས་དུས་སྐབས་དེར་མདོ་སྤྱི་གསར་རྙིང་གཉིས་བརྗེ་ལེན་བྱས་པ་ལ་བརྟེན་ནས་ཕར་རྒོལ་བྱུང་མེད་དོ།།"
    },
    {
        "question": "བོད་གཞུང་ནས་མཉམ་འབྲེལ་རྒྱལ་ཚོགས་ལ་ཕུལ་བའི་སྙན་ཞུ་ཐོག་མ་དེ་དུས་ནམ་ཞིག་ལ་ཕུལ་ཡོད་མེད་དང་དུས་སྐབས་དེར་མཉམ་འབྲེལ་རྒྱལ་ཚོགས་ཀྱི་དྲུང་ཆེ་སུ་ཞིག་ཡིན་མིན་དང་། སྙན་ཞུའི་ནང་དོན་གཙོ་བོ་གང་ཡིན་ནམ།",
        "answer": "བོད་གཞུང་ནས་མཉམ་འབྲེལ་རྒྱལ་ཚོགས་ལ་ཕུལ་བའི་སྙན་ཞུ་ཐོག་མ་དེ་ཕྱི་ལོ་ ༡༩༥༠ ཟླ་བ་ ༡༡ ཚེས་ ༡༠ ཉིན་ཕུལ་ཡོད་པ་དང་། དུས་སྐབས་དེར་མཉམ་འབྲེལ་རྒྱལ་ཚོགས་ཀྱི་དྲུང་ཆེ་ཌོག  ཧ་མེ་ཤོར་ལགས་ཡིན། དེ་ལྟར་ཕུལ་བའི་སྙན་ཞུ་དེའི་ནང་དོན་གཙོ་བོ་ནི་རྒྱ་བོད་གཉིས་ལོ་རྒྱུས་ཀྱི་ཐོག་ནས་མཆོད་ཡོན་འབྲེལ་བ་ཙམ་ལས་བོད་རྒྱ་ཁོངས་ཡིན་ཟེར་བ་ལྟར་གཏན་ནས་མིན་པ་དང་། ལྷག་པར་དུ་༸གོང་ས་བཅུ་གསུམ་པའི་དུས་སྐབས་སུ་བོད་རང་བཙན་གཙང་མ་ཡིན་པའི་གསལ་བསྒྲགས་ཡོངས་ཁྱབ་ཏུ་གནང་ཚུལ་སོགས་དང་། ད་ཆ་རྒྱ་དམར་གྱིས་ས་མཚམས་འགལ་ཏེ་བོད་ནང་བཙན་འཛུལ་བྱེད་བཞིན་ཡོད་པ་དེ་རྒྱལ་ཚོགས་ནས་འགོག་ཐབས་དང་བོད་དོན་དེ་བཞིན་མཉམ་འབྲེལ་རྒྱལ་ཚོགས་ནས་ཐག་གཅོད་གནང་རྒྱུའི་ཆེད་འབུལ་རྒྱུ་ཡིན་ཚུལ་སོགས་འཁོད་ཡོད་དོ།།    །།"
    },
    {
        "question": "གསེར་བུམ་དཀྲུགས་སྲོལ་གྱི་ལམ་ལུགས་འདི་བོད་དུ་ཐོག་མར་དུས་ནམ་ཞིག་ལ་རྐྱེན་ཅི་ཞིག་གི་འོག་ཏུ་ལམ་ལུགས་འདིའི་གླེང་གཞི་ཐོག་མར་ཇི་ལྟར་བྱུང་བ་དང་། རིམ་བཞིན་རྒྱ་ཕྱོགས་ནས་ལམ་ལུགས་འདི་ལག་བསྟར་ཡོང་ཐབས་ལ་འབད་འབུངས་ཇི་ལྟར་བྱས་མིན་ཕྲིས།",
        "answer": "གསེར་བུམ་དཀྲུགས་སྲོལ་གྱི་ལམ་ལུགས་འདི་བོད་དུ་ཐོག་མར་༸རྒྱལ་བ་སྐུ་ཕྲེང་བརྒྱད་པའི་དུས་སུ་ཐོག་མའི་གླེང་གཞི་བྱུང་ཡོད་པ་དང་། དེ་ཡང་རྐྱེན་ཅི་ཞིག་གི་འོག་ཏུ་བྱུང་མིན་ནི་དུས་སྐབས་དེར་འདི་སྣང་ཕལ་བའི་སྣང་ངོར་༸རྒྱལ་དབང་མཆོག་ཀུན་གཟིགས་རིན་པོ་ཆེའི་སྐུའི་ཚ་རིགས་སུ་གྱུར་པ་མ་ཟད། ཕྱག་མཛོད་དྲུང་པ་ཧོ་ཐོག་ཐུ་དང་ཞྭ་དམར་ཧོ་ཐོག་ཐུ། ཧལ་ཧ་རྗེ་བཙུན་དམ་པ། བསམ་སྡིང་རྡོ་རྗེ་ཕག་མོ་སོགས་བླ་སྤྲུལ་ཆེ་བཙན་མང་པོ་སྐུའི་གཉེན་ཚན་དུ་གྱུར་བས་འབྱོར་མེད་ཉམ་ཐག་རྣམས་ཀྱི་ཡིད་ལ་རྣམ་རྟོག་སྣ་ཚོགས་ཤར་བའི་གླེང་གཞི་ཡོད་སྟབས་གོ་སྐབས་དེ་བོད་ཀྱི་བླ་སྤྲུལ་ལ་སྟངས་འཛིན་དོ་དམ་བྱེད་ནུས་ཀྱི་ལག་ཆར་མཐོང་སྟེ་མན་ཇུའི་དཔོན་རིགས་ཚོས་གསེར་བུམ་དཀྲུགས་འདོན་བྱས་ན་ལབ་གླེང་ཡོང་དོན་མེད་ཚུལ་བརྗོད་དེ་ཐོག་མའི་རྨང་གཞི་དེ་ལྟར་གཏིང་ཡོད། རིམ་བཞིན་གསེར་བུམ་དཀྲུགས་འདོན་གྱི་ལམ་ལུགས་འདི་དངོས་སུ་ལག་བསྟར་ཡོང་ཐབས་ལ་རྒྱ་ཕྱོགས་ནས་འབད་བརྩོན་ཇི་ལྟར་བྱས་ཚུལ་ནི་༸རྒྱལ་བ་སྐུ་ཕྲེང་དགུ་པའི་ཡང་སྲིད་རྩད་འཚོལ་སྐབས་རྒྱ་ཕྱོགས་ནས་ཐེ་བྱུས་བྱེད་མི་ཐུབ་རུང་༸རྒྱལ་དབང་བཅུ་པའི་ཡང་སྲིད་རྩད་འཚོལ་གྱི་དུས་སྐབས་དེར་རྒྱལ་ཚབ་དེ་མོ་རིན་པོ་ཆེ་གློ་བུར་བསྙུན་བཞེས་བྱུང་བ་དང་ཚབ་ཏུ་ཚེ་སྨོན་གླིང་ངག་དབང་འཇམ་དཔལ་ཚུལ་ཁྲིམས་རྒྱལ་ཚབ་ཀྱི་ཁྲིར་ཕེབས་པས་ཆབ་སྲིད་ཀྱི་ཉམས་མྱོང་ཞབ་སྟབས། མན་ཇུའི་ཨམ་བན་ཡུལ་དང་ཀའོ་གཉིས་ཀྱི་གོ་སྐབས་དེ་དམ་འཛིན་གྱིས་གསེར་བུམ་དཀྲུགས་འདོན་ལམ་ནས་༸རྒྱལ་དབང་བཅུ་པ་ངོས་འཛིན་ཡོང་ཐབས་ཀྱི་ཐབས་བརྒྱ་བྱུས་སྟོང་བྱས་ཡོད། དེ་ལྟ་ནའང་བོད་རིགས་མི་མང་རྣམས་༸རྒྱལ་བའི་སྐུ་ཕྱཱ་དང་འབྲེལ་བའི་སྐོར་ལ་རྒྱག་གཅིག་འཆོངས་གཅིག་ཡིན་པར་བརྟེན་ཨམ་བན་གཉིས་ནས་གསེར་བུམ་དཀྲུགས་འདོན་བྱེད་ཐུབ་མེད། ཡིན་ཀྱང་རྒྱལ་ཚབ་ཚེ་སྨོན་གླིང་འཇམ་དཔལ་ཚུལ་ཁྲིམས་ཀྱིས་ཕུགས་རྒྱང་རིང་པོའི་དགོངས་བཞེས་མེད་པར་དོན་ལ་གསེར་བུམ་དཀྲུགས་འདོན་མ་བྱས་ཀྱང་མི་མང་ལ་གསེར་བུམ་དཀྲུགས་འདོན་བྱས་ཏེ་ཐོན་ཚུལ་ཁྱབ་བསྒྲགས་བྱས་པའོ།།"
    },
    {
        "question": "༸རྒྱལ་བ་སྐུ་ཕྲེང་བཅུ་པའི་དུས་སྐབས་སུ་སྤོ་བོ་ཁུལ་དང་སྟོང་མངའ་རིས་དབུས་ཕྱོགས་རྫོང་གཞིས་ཁག་གི་གཞུང་སྒེར་ཆོས་བཅས་ལ་ས་མི་ཞིབ་གཅོད་དུ་ཕེབས་མི་སུ་ཞིག་ཡིན་མིན་ངོས་འཛིན་དང་། དུས་སྐབས་དེར་གསར་དུ་གཏན་འབེབས་བྱས་པའི་ལྕགས་སྟག་ཞིབ་གཞུང་ཞེས་པ་གང་ཞིག་ཡིན་ནམ།",
        "answer": "༸རྒྱལ་བ་སྐུ་ཕྲེང་བཅུ་པའི་དུས་སྐབས་སུ་སྤོ་བོ་ཁུལ་དུ་ས་མི་ཞིབ་གཅོད་དུ་བཀའ་བློན་དགའ་བཞི་ངོ་ལས་ཕེབས་པ་དང་། སྟོད་མངའ་རིས་ཕྱོགས་སུ་བཀའ་བློན་བཤད་སྒྲ། མདའ་དཔོན་ཟུར་ཁང་། སྣང་དཀར་སྲས་བཅས་ཕེབས་ཐོན་གནང་བ་དང་དབུས་ཕྱོགས་སུ་བཀའ་བློན་བཤད་སྒྲ་དོན་གྲུབ་རྡོ་རྗེ། སྐུ་བཅར་མཁན་པོ་བློ་བཟང་འཕྲིན་ལས། རྩིས་དཔོན་ཕ་ལྷ་པ། སྐུ་སྒེར་སྐལ་བཟང་ངག་དབང་བཅས་ཞིབ་གཅོད་དུ་ཕེབས་ཡོད། དུས་སྐབས་དེར་གསར་དུ་གཏན་འབེབས་མཛད་པའི་ལྕགས་སྟག་ཞིབ་གཞུང་ཞེས་པ་ནི་ས་གནས་སོ་སོར་ཞིབ་གཅོད་དུ་ཕེབས་མི་དེ་དག་གིས་ས་གནས་སོ་སོའི་སྣེ་སྡོད་དང་། གཙོ་དྲག རྒན་པོ། ས་བདག་བཅས་གཞིས་བྱེས་འཁུར་མཉམ་ལེན་ཐོག་ནས་ས་རབ་འབྲིང་མཐའ་གསུམ་ལ་བསྐོར་ཏེ་སྒེར་ཆོས་འདོན་དང་། གཞུང་རྒྱུགས་རྐང་དུ་བརྩིས་པའི་རྩ་འཛིན་བྱ་བྱེད་ཀྱི་དེབ་ཅིག་ཡིན་ནོ།།   །།"
    },
    {
        "question": "འཇུན་སྒར་པའི་དབང་སྒྱུར་བོད་ནས་མཐར་སྐྲོད་ཟིན་པ་དང་ཞིབ་གཅོད་ལྷན་ཚོགས་ཤིག་བཙུགས་པ་དེའི་དམིགས་ཡུལ་དང་ཚོགས་མི་ཇི་ཙམ་ལས་གྲུབ་མིན་དང། ཚོགས་མི་དེ་དག་རེ་རེ་ནས་ངོས་འཛིན་ཁ་གསལ་ཐོག ཞིབ་གཅོད་ལྷན་ཚོགས་དེས་ཆབ་སྲིད་དུས་ཡུན་ཇི་ཙམ་རིང་བསྐྱངས་མིན་དང་འཇུན་སྒར་པའི་ཕྱོགས་གཏོགས་སྡེ་སྲིད་སྟག་རྩེ་པ་རྒྱུ་མཚན་ཅིའི་ཕྱིར་བཀྲོངས་ཚུལ་ཕྲིས།",
        "answer": "འཇུན་སྒར་པ་མཐར་སྐྲོད་བཏང་ཟིན་རྗེས་ཞིབ་གཅོད་ལྷན་ཚོགས་ཤིག་བཙུགས་པ་དེའི་དམིགས་ཡུལ་ནི་ཞི་བའི་ཐོག་ནས་གཞུང་འཛིན་སྔར་སོར་ཆུད་པ་ཡོང་ཐབས་དང་། འཇུན་སྒར་ཕྱོགས་གཏོགས་ལ་ཞིབ་གཅོད་བྱེད་པའི་སླད་དུའང་བཙུགས་པ་ཞིག་ཡིན། དེ་ལྟའི་ཞིབ་གཅོད་ལྷན་ཚོགས་དེ་ཚོགས་མི་བདུན་ལས་གྲུབ་ཡོད་པ་དང་། དེ་དག་ནི་ང་ཕོད་པ། ལུམ་པ་བ། དའི་སི་ཙང་ཇུན་༼མན་ཇུ་༽ གུང་ཚེ་དབང་ནོར་བུ།༼མན་ཇུ་༽ དོན་གྲུབ་ཝང་༼སོག་པོ་༽བསྟན་འཛིན་ཆིང་ཝང་། ༼སོག་པོ་༽ ཨེ་སྦེས་པའི་ལོ་༼སོག་པོ་༽ བཅས་བོད་རྒྱ་སོག་གསུམ་གྱི་མི་སྣ་བདུན་ལས་གྲུབ་ཡོད། ཚོགས་མི་བདུན་ལས་གྲུབ་པའི་ཞིབ་གཅོད་ལྷན་ཚོགས་དེས་ཆབ་སྲིད་དུས་ཡུན་ཇི་ཙམ་བསྐྱངས་མིན་ནི་དུས་ཡིན་ཟླ་བ་དྲུག་ཙམ་བསྐྱངས་ཡོད། འཇུན་སྒར་པའི་ཕྱོགས་གཏོགས་སྡེ་སྲིད་སྟག་རྩེ་བ་ཇི་ལྟར་བཀྲོངས་ཚུལ་ནི་སྤྱིར་སྡེ་སྲིད་རང་ཉིད་གཞུང་དྲང་དང་རང་བཞིན་བཟང་པོ་ཡོད་ལ། ཕྱི་ཚུལ་དུ་སྡེ་སྲིད་ཀྱི་མཚན་མཐོང་ཙམ་ལས་ལས་དོན་ཚང་མ་འཇུན་སྒར་བས་བཙན་བཀའ་བཏང་སྟེ་བྱེད་བཅུག་པ་བོད་མི་ཡོངས་ནས་ཤེས་རྟོགས་བྱུང་རུང་ལྷ་བཟང་ཁཱང་གི་སྲས་སུ་ར་ཡ་ངོ་གཡོག་བྲོས་བྱོལ་བྱེད་སྐབས་ཆག་ལའི་ས་མཚམས་སུ་འཇུན་སྒར་བས་མཐའ་སྐོར་ཚུལ་ཐོས་ཏེ་ཕྱིར་ལོག་གིས་སྟག་རྩེ་བའི་མི་སེར་ཞིག་གི་ནང་འབྱོར་ཏེ་ཡིབ་སྡོད་བྱས་ཤིང་། ཁུལ་དེའི་མི་སེར་ནས་འཇུན་སྒར་བའི་ཚ་ཟིལ་མ་བཟོད་པར་རྩིས་སྤྲོད་བྱས་པའི་ངན་ཁག་སྡེ་སྲིད་སྟག་རྩེ་བར་བྱུང་སྟེ་སྐྱིད་ཆུའི་རགས་རྒྱབ་ཏུ་བཀྲོངས་པའོ།།"
    },
    {
        "question": "བོད་རྒྱ་སོག་གསུམ་གྱི་ཚོགས་མི་བདུན་ལས་གྲུབ་པའི་ཞིབ་གཅོད་ལྷན་ཚོགས་དེ་དུས་ནམ་ཞིག་ལ་ཕྱིར་བསྡུ་དང་གཞུང་ཆབ་སྲིད་འཛིན་སྐྱོང་ལས་ཁུངས་ག་དུས་བཙུགས་མིན་དང་། འཛིན་སྐྱོང་ལས་ཁུངས་དེར་ཚོགས་མི་ཇི་ཡོད་དང་། དུས་སྐབས་དེར་མན་ཇུ་དང་སོག་པོའི་དཔོན་རིགས་ཚོས་པོ་ཏཱ་ལའི་ཞོལ་རྡོ་རིང་ཕྱི་མའི་ཉེ་འགྲམ་དུ་རྡོ་ཡིག་ཅིག་བཙུགས་པ་དེའི་ནང་དོན་དང་མན་ཇུ་གོང་མའི་སྐུ་ཚབ་དང་སྲུང་དམག་དང་པོ་སླེབས་ཚུལ་ཇི་ལྟར་ཡིན་མིན་ཕྲིས།",
        "answer": "ཞིབ་གཅོད་ལྷན་ཚོགས་དེ་ལྕགས་གླང་ ༡༧༢༡ ལོར་ཕྱིར་བསྡུ་དང་གཞུང་ཆབ་སྲིད་འཛིན་སྐྱོང་ལས་ཁུངས་དེ་ལྕགས་གླང་ ༡༧༢༡ ལོར་གསར་འཛུགས་གནང་ཡོད། གཞུང་ཆབ་སྲིད་འཛིན་སྐྱོང་ལས་ཁུངས་དེ་ཚོགས་མི་ལྔ་ལས་གྲུབ་ཡོད་ཅིང་དེ་དག་ནི་ཁཱང་ཆེན་པ་བསོད་ནམས་རྒྱལ་པོ། ང་ཕོད། ལུང་པ་བ། སྦྱར་ར་བ། ཕོ་ལྷ་བ་བསོད་ནམས་སྟོབས་རྒྱལ་བཅས་ལྔ་ཡིན། དུས་སྐབས་དེར་སོག་པོ་དང་མན་ཇུའི་དཔོན་རིགས་ཚོས་བཙུགས་པའི་རྡོ་ཡིག་གི་ནང་དོན་ནི་ཏཱ་ལའི་བླ་མའི་སྦྱིན་བདག་རྒྱ་ནག་མན་ཇུ་༸གོང་མ་ཁང་ཤིའི་དང་སོག་པོའི་དཔོན་རིགས་རྣམས་ནས་འཇུན་སྒར་བོད་ནས་མཐར་སྐྲོད་ཐོག  ཏཱ་ལའི་བླ་མའི་ཡང་སྲིད་རིན་པོ་ཆེ་སྐུ་འབུམ་ནས་བོད་ལྗོངས་སུ་གདན་ཞུ་གནང་བའི་སྐོར་འཁོད་ཡོད། མན་ཇུའི་སྐུ་ཚབ་དང་སྲུང་དམག་དང་པོ་སླེབས་ཚུལ་ནི་རྒྱ་ནག་མན་ཇུ་༸གོང་མས་ཏཱ་ལའི་བླ་མར་མཆོད་ཡོན་མཐུན་ལམ་ཞབས་ཞུར་དའི་སི་ཙང་ཅུན་དང་གློ་བུར་འཇུན་སྒར་པའི་དམག་ཡོང་ན་རེ་ཞིག་ཏཱ་ལའི་བླ་མའི་སྐུ་ཚབ་ལྟ་བུར་ཙང་ཅུན་ཚེ་དབང་ནོར་བུ་དང་རྒྱ་དམག་བཞི་སྟོང་ཐམ་པ་བཅས་ལྷ་སར་བཞག་པ་དེ་ནི་མན་ཇུའི་སྐུ་ཚབ་དང་སྲུང་དམག་སླེབས་པའི་དང་པོ་དེ་ཡིན་ནོ།།"
    },
    {
        "question": "བོད་ནང་ཐེངས་དང་པོར་སླེབས་པའི་མན་ཇུའི་སྐུ་ཚབ་དང་རྒྱ་དམག་བཞི་སྟོང་ཙམ་ཡོད་པ་དེ་དག་མན་ཇུ་གོང་མ་སུ་ཞིག་གི་དུས་སྐབས་སུ་ཚང་མ་ཕྱིར་འཐེན་བྱས་མིན་དང་དེ་ལྟར་ཕྱིར་འཐེན་བྱས་པའི་རྒྱུ་མཚན་དང་། དུས་སྐབས་དེར་མཚོ་སྔོན་ཁུལ་གྱི་སོག་རིགས་ཚོས་མན་ཇུར་ངོ་རྒོལ་བྱེད་དགོས་པའི་རྒྱུ་མཚན་གང་ཞིག་ཡིན་མིན་ཕྲིས།",
        "answer": "བོད་ནང་ཐེངས་དང་པོར་སླེབས་པའི་མན་ཇུའི་སྐུ་ཚབ་དང་རྒྱ་དམག་བཞི་སྟོང་ཙམ་ཡོད་པ་དེ་དག་ཤིང་འབྲུག་ ༡༧༢༤ ལོར་མན་ཇུ་གོང་མ་གཡུང་ཅིན་ཁྲི་ལོ་དང་པོའི་དུས་སྐབས་སུ་ལྷ་སྡོད་ཨམ་བན་གྱིས་གཙོས་རྒྱའི་དཔོན་དམག་བཞི་སྟོང་ཙམ་ཡོད་པ་དེ་དག་ཕྱིར་འཐེན་བྱས་པའོ། དེ་ལྟར་ཕྱིར་འཐེན་བྱེད་པའི་རྒྱུ་མཚན་ནི་ལྷ་སྡོད་རྒྱའི་དཔོན་དམག་རྣམས་ནས་མི་སེར་ཐོག་ཟན་གོན་ཆེ་ལ། ལྷ་སའི་གྲོང་ཁྱེར་ནང་གཙང་སྦྲ་དང་འཕྲོད་བསྟེན་ལ་དོ་སྣང་ཞན་སྟབས་འབག་བཙོག་ཆེ་བ་སོགས་ཀྱི་རྐྱེན་ལས་བོད་མི་རྣམས་ནས་མི་དགའ་བའི་རྣམ་འགྱུར་ཤུགས་ཆེར་སྟོན་གྱི་ཡོད་པ་དང་། ལྷག་པར་དུ་མཚོ་སྔོན་ཕྱོགས་སུ་གནས་པའི་སོག་པོ་དང་ཨ་མདོ་བ་རྣམས་ནས་མན་ཇུ་གོང་མར་ངོ་རྒོལ་བྱ་རྒྱུའི་གྲ་སྒྲིག་བྱེད་བཞིན་པ་བཅས་ལ་བརྟེན་ནས་ཕྱིར་འཐེན་བྱས་པའོ། དེ་ལྟར་མཚོ་སྔོན་ཁུལ་གྱི་སོག་རིག་ཚོས་མན་ཇུར་ངོ་རྒོལ་བྱེད་དོན་ནི་བོད་གཞུང་གི་མཛད་སྒོ་ཆེ་ཁག་ལ་རྒྱ་བོད་ཀྱི་དཔོན་རིགས་རྣམས་མདུན་གྲལ་དང་སོག་པོའི་དཔོན་རིགས་རྣམས་རྒྱབ་གྲལ་དུ་བཞག་པས་གྲལ་གནས་བློར་མ་བབས་པའི་ཐོག སྡེ་སྲིད་སྟག་རྩེའི་སྲོག་སློང་ཡང་དོན་སྨིན་མ་བྱུང་བ་དང་སྔར་བོད་དུ་གུ་ཤྲིར་ཁཱང་གི་སྲས་རྒྱུད་ལ་རྒྱལ་པོའི་མཚན་གནས་རྒྱུད་འཇགས་གནང་བ་ད་མཚམས་མེད་པ་བཅས་ཀྱི་རྐྱེན་ལས་སོག་པོའི་དཔོན་རིགས་ཚོས་རྒྱ་མིར་ངོ་རྒོལ་དུས་གཟིར་སློང་རྒྱུའི་དམ་བཅའ་བྱས་པའོོ།།"
    },
    {
        "question": "༸གོང་ས་བདུན་པས་གཞུང་ཆབ་སྲིད་འཛིན་སྐྱོང་ལས་ཁུངས་ཀྱི་ཚོགས་མི་སོ་སོར་གོ་ས་ཇི་གནང་དང་དེ་ལྟར་གནང་བའི་དགོས་པ་རྒྱུ་མཚན་དང་།  ༸གོང་ས་བདུན་པས་ཁོང་རྣམས་ལ་བཅོལ་བའི་ཕུགས་ཀྱི་བཞེད་དགོངས་ཇི་ཡིན་དང་དུས་སྐབས་དེར་ཁོང་རྣམས་ལ་སྩལ་བའི་ཐམ་ག་དེའི་མིང་ཇི་ཡིན་ཕྲིས།",
        "answer": "༸གོང་ས་བདུན་པས་གཞུང་ཆབ་སྲིད་འཛིན་སྐྱོང་ལས་ཁུངས་ཀྱི་ཚོགས་མིར་གོ་ས་ཇི་གནང་ནི་ཁཱང་ཆེན་པ་བསོད་ནམས་རྒྱལ་པོ་གཙོ་བོ་དང་པས་སེའི་གོ་གནས་དང་། ང་ཕོད་པ་ལས་རོགས་དང་པས་སེའི་གོ་གནས། ལུང་པ་བར་གུང་དང་། སྦྱར་ར་བ་དང་ཕོ་ལྷ་བ་བསོད་ནམས་སྟོབས་རྒྱལ་གཉིས་ལ་ཐའི་ཇི་གོ་ས་བཅས་གནང་ཡོད། དེ་ལྟར་གནང་དགོས་པའི་རྒྱུ་མཚན་ནི་༸གོང་ས་མཆོག་ནས་དགོངས་བཅད་ཀྱིས་ཆབ་སྲིད་ཀྱི་འཁུར་འཛིན་པ་རྣམས་ལ་བདག་རྐྱེན་མཛད་ན་བོད་འབངས་ཡོངས་ནས་བརྩི་བཀུར་ཆེ་བར་དགོངས་ཏེ་དེ་ལྟར་གོ་ས་སྩལ་བ་ཞིག་ཡིན་པ་དང་། ༸གོང་ས་བདུན་པས་ཁོང་རྣམས་ལ་བཅོལ་བའི་ཕུགས་ཀྱི་དགོངས་བཞེད་ནི་བར་ལམ་ལྷ་བཟང་ཁཱང་དང་། འཇུན་སྒར་བའི་དམག་འཁྲུག་སོགས་ཀྱི་རྐྱེན་པས་ཆབ་སྲིད་ཉམས་ཆག་གྱུར་པ་རྣམས་གསོ་ཐབས་འཁུར་ཆེ་བསྐྱེད་དགོས་པའི་བཀའ་སློབ་བཅས་སྩལ་བ་ལྟར་ཁོང་གི་ཕུགས་ཀྱི་དགོངས་བཞེད་ནི་དེ་ལྟར་ཡིན་པར་མངོན་ནོ། དུས་སྐབས་དེར་སྩལ་བའི་ཐམ་གའི་མིང་ནི་བཀའི་ཆིང་སང་རྣམས་ཀྱི་ཐམ་ག་ཞེས་པ་དེའོ།།"
    },
    {
        "question": "ཁཱང་ཆེན་པ་དང་ཕོ་ལྷ་པ་ང་ལུམ་སྦྱར་གསུམ་བཅས་ཀྱི་སྲིད་དབང་བསྐྱངས་རིང་༸གོང་ས་བདུན་པའི་ཐུགས་བཞེད་ལྟར་སྲིད་དབང་བསྐྱངས་མི་ཐུབ་པའི་རྒྱུ་མཚན་དང་། ཁཱང་ཆེན་པ་བསོད་ནམས་རྒྱལ་པོ་མི་སྣ་སུ་དང་སུས་བསད་མིན་དང་། དེ་ལ་བརྟེན་ནས་ཕོ་ལྷ་བས་དབུས་སུ་དམག་སྐུལ་ཚུལ་ཇི་ལྟར་ཡིན་ཕྲིས།",
        "answer": "༸གོང་ས་བདུན་པའི་ཐུགས་བཞེད་ལྟར་སྲིད་དབང་བསྐྱངས་མི་ཐུབ་པའི་རྒྱུ་མཚན་ནི་ཁཱང་ཆེན་པ་བསོད་ནམས་རྒྱལ་པོ་དང་ཕོ་ལྷ་བ་གཉིས་ཀྱི་སྲིད་བྱུས་ལ་ང་ལམ་སྦྱར་གསུམ་གྱིས་རྒྱབ་སྐྱོར་མ་བྱས་པར་རྟག་ཏུ་སྐྱོན་བརྗོད་དང་དབུས་དང་གཙང་ཞེས་ཕྱོགས་འཐེན་བྱས་པ་ལས་ཆབ་སྲིད་ཚུལ་བཞིན་བསྐྱངས་ཐུབ་མེད། ཁཱང་ཆེན་པ་བསོད་ནམས་རྒྱལ་པོ་བཀྲོངས་མཁན་ནི་འཐེན་འཁྱེར་ནང་དཀྲུགས་ལ་དགའ་བའི་ང་ལམ་སྦྱར་གསུམ་གྱིས་གཡོ་ཐབས་ལ་བརྟེན་ནས་བཀྲོངས་པའོ། །དེ་ལྟར་ཁཱང་ཆེན་པར་བར་ཆད་བྱུང་བའི་ཉེར་ལེན་ལས་ཕོ་ལྷ་བས་སྟོད་མངའ་རིས་ཡོངས་ཀྱི་དམག་བསྐུལ་ཞིང་། དབུས་དཔུང་རྒྱལ་རྩེ་ཁུལ་དུ་འབྱོར་ཚུལ་ཐོས་མ་ཐག་མདའ་དཔོན་ལྕང་ལོ་ཅན་པ་དཔུང་བཅས་ཉག་ཆུའི་ལྷོ་བརྒྱུད་དང་།  མི་དབང་དཔུང་དམག་བཅས་ཉང་ཆུའི་བྱང་བརྒྱུད་ནས་དཔུང་དམག་བཤམས་པས་འབྲོང་རྩེ་དང་འབྲས་ཁུད་བརྒྱུད་དུ་དབུས་དཔུང་དང་དམག་འཐབ་བྱས་རུང་རྒྱལ་ཕམ་ཆེ་བ་མ་བྱུང་ཡང་། དབུས་དཔུང་གིས་གྲོང་དང་གྲོང་གསེབ་ཁུལ་དུ་གོད་ཆག་ཆེ་བར་གཟིགས་ཏེ་རེ་ཞིག་ས་དགའ་ཕྱོགས་སུ་ཕྱིར་འཐེན་བྱས་པའོ།།"
    },
    {
        "question": "དབུས་གཙང་དབར་འཁྲུག་རྐྱེན་བྱུང་སྐབས་ཆིངས་དོན་བཞག་ཚུལ་ཇི་ལྟར་དང་བར་ཆིངས་སུ་ཞིག་གིས་མཛད་མིན་དང་། ཕོ་ལྷ་བས་སླར་ཡང་དབུས་སུ་དཔུང་འཇུག་བྱེད་དོན་དང་ངར་ལམ་སྦྱར་གསུམ་ལ་མཐའ་འབྲས་ཇི་སྨིན་ཕྲིས།",
        "answer": "ཕོ་ལྷ་པས་དམག་ཐེངས་དང་པོར་རེ་ཞིག་ས་དགའ་ཕྱོགས་སུ་ཕྱིར་འཐེན་བྱས་རུང་དབུས་དམག་གིས་བཀྲིས་ལྷུན་པོ་དང་རྣར་ཐང་སོགས་ལ་བཅོམ་འཕྲོག་བྱས་རྐྱེན་ལས་ཕོ་ལྷ་བ་རང་ཉིད་དཔུང་དམག་བཅས་རྒྱལ་རྩེར་འོངས་ཤིང་དེར་དབུས་དམག་དང་འཐབ་འཁྲུག་ཚབས་ཆེན་བྱུང་སྟེ་ཕན་ཚུན་བསད་རྨས་ཆེན་པོ་བྱུང་ཞིང་དུས་སྐབས་དེར་ཆིངས་མི་པན་ཆེན་རིན་པོ་ཆེའི་མགྲོན་གཉེར་ས་ཁུད་པ་དང་། ས་སྐྱ་བདག་ཆེན་རིན་པོ་ཆེའི་མགྲོན་གཉེར་ངག་དབང་བཅས་ནས་ཕན་ཚུན་ཆིངས་སྒྲིག་ཀྱི་འབད་བརྩོན་ཆེན་པོ་གནང་ཐར་རེ་ཞིག་ཕན་ཚུན་དམག་མཚམས་འཇོག་གཏན་འཁེལ་ཏེ་ཆིངས་ཡིག་ལ་དབུས་གཙང་བཀའ་བློན་ཚོ་དང་ཆིངས་པའི་དམ་ཕྲུག་བརྒྱབ་སྟེ་བཙོན་པ་གློད་བཀྲོལ་དང་དམག་དཔུང་རང་ཡུལ་དུ་ཕྱིར་ལོག་བཅས་བྱས་ཡོད། ཕོ་ལྷ་བས་སླར་དབུས་སུ་དཔུང་འཇུག་བྱེད་དོན་ནི་ནག་ཚང་ཕྱོགས་སུ་ཨ་ཇོ་དཔལ་བཟང་ཟེར་བས་སློང་རྐྱེན་བྱས་སམ། ཡང་ན་དབུས་ཕྱོགས་ཡིན་པའི་མེར་གན་ཐའི་ཇི་སོགས་ནས་ཆིངས་སྒྲིག་བྱུང་བ་མ་ཤེས་པར་གཙང་ཕྱོགས་འགའ་ཤས་བསད་བཟུང་བྱས་པར་བརྟེན་མི་དབང་ཕོ་ལྷས་དབུས་སུ་དམག་དྲངས་ཏེ་དབུས་དམག་ཕམ་པར་བྱས་ཤིང་། མཐར་ཞིབ་དཔྱོད་དུ་ཡོང་བའི་ཨ་ལི་ཁན་ཨམ་བན་དང་མི་རིང་ཛ་གི་ལ་སོགས་དཔུང་དམག་སྟོང་ཕྲག་བཅུ་འབྱོར་ཏེ་དེ་དག་གིས་ང་ལམ་སྦྱར་གསུམ་སྲོག་ཐོག་ཏུ་བཏང་བའོ།།"
    },
    {
        "question": "༸གོང་ས་བདུན་པའི་དུས་སྐབས་སུ་ཨི་ཌ་ལའི་ཡེ་ཤུའི་ཆོས་པ་སུ་ཞིག་བོད་དུ་སླེབས་ཡོད་མེད་དང་། ཁོང་བོད་ནང་སྡོད་བཅུག་པའི་རྒྱུ་མཚན་དང་། ཁོང་ལ་༸གོང་ས་མཆོག་གིས་གཟིགས་སྐྱོང་ཇི་གནང་དང་བཀའ་ཤག་སོགས་ཀྱིས་བཀའ་ཡིག་ཇི་སྩལ་ཕྲིས།",
        "answer": "༸གོང་ས་བདུན་པའི་དུས་སྐབས་སུ་ཨི་ཌ་ལའི་ཡེ་ཤུའི་ཆོས་པ་ཀ་སྤུ་ཅི་ཞེས་པ་དང་སྨན་པ་གཅིག་བཅས་མེ་སྤྲེ་ ༡༧༡༦ ལོར་སླེབས་པ་དང་། ཁོང་གཉིས་བོད་ནང་གནས་སྡོད་ཆོག་པའི་རྒྱུ་མཚན་ནི་ཁོང་གཉིས་ཀྱིས་ཡེ་ཤུའི་ཆོས་སྤེལ་བ་དང་ནད་པ་དབུལ་ཕོངས་ལ་སྨན་སྦྱིན་སྟེར་རྒྱུ་ཁོ་ན་ལས་ཚོང་དང་སྲིད་དོན་སོགས་ཀྱི་འབྲེལ་བ་གང་ཡང་མེད་པས་ཡིན། ཁོང་གཉིས་ལ་༸གོང་ས་མཆོག་གིས་གཟིགས་སྐྱོང་ཇི་ལྟར་གནང་ཚུལ་ནི་ཁོང་གཉིས་ཀྱིས་ཞུས་དོན་ལྟར་ལྷ་ས་གྲོང་ཁྱེར་གྱི་ཤར་རྒྱུད་ན་ཁར་ས་དོད་ཕུལ་ཏེ་ལྷ་ཁང་དང་སྨན་ཁང་། སྡོད་ཁང་བཅས་གསར་རྒྱག་ཆོག་པ་དང་། འཁྲི་བོགས་ས་ཁྲལ་སོགས་བཟོས་མི་བདེའི་རིགས་སྤུ་ཙམ་མ་བྱེད་ཅེས་ཆུ་ཡོས་ ༡༧༢༣།༡༢།༡༡ ཉིན་སྦུག་དམ་བཀའ་ཤོག་སྩལ་བ་དང་། དེ་རྗེས་རིམ་པས་ཆོས་སྡེ་ཕན་བདེ་དགོན་གསར་ཀ་བ་བཅུ་གཉིས་སོགས་ས་ཐོ་དེབ་གསལ་ལ་ས་བོགས། རྩཱ་རིན་དངུལ་སྲང་བཅོ་བརྒྱད་གཙང་འབུལ་བྱུང་བས་ཁྲལ་འབབ་ཆག་ཅེས་ཤིང་སྦྲུལ་ ༡༧༢༥།༢།༡༡ འཁོད་པའི་བཀའ་ཤག་གི་བཀའ་ཤོག་དང་། ཁོང་ཚོའི་ཡུལ་ནས་ཉེར་མཁོ་འབྱོར་རིགས་ལ་བལ་ཚོང་ལྟར་སྤྱི་མཚུངས་ཁྲལ་ལེན་བྱེད་ཕྱོགས་དང་ཁང་པ་རྒྱག་སྐབས་ས་རྡོ་གང་ནས་བླངས་ཀྱང་འཐུས་པའི་སྐོར་ཤིང་སྦྲུལ་ ༡༧༢༥།༤།༩ ཉིན་ལྷ་ས་གཉེར་མི་དཔོན་ནས་བཏང་བའི་འཛིན་ཐམ། འཁྲི་བོགས་དང་ཁྲལ་རིགས་གསར་འགེལ། གཞིས་གཡོག་བསྐུལ་གཙེར་མེད་ཚུལ་གྱི་སྐོར་མེ་ལུག ༡༧༢༧།༨།༢༠ ཉིན་ཞོལ་གཉེར་ལས་ཁུངས་ནས་བཏང་བའི་འཛིན་ཐམ་དང་ཤར་རྒྱུད་ན་ཁར་དགོན་ཆུང་རྒྱག་བཅུག་པར་གཞན་འདྲེས་མེད་ཅིང་སེམས་སྐྱིད་བྱུང་ན་ཇི་སྲིད་བར་གནས་འཇགས་སྐོར་ས་བྱི་ ༡༧༢༩།༡༢།༡༠ ཉིན་མི་དབང་ཕོ་ལྷས་བཏང་བའི་བཀའ་ཤོག་སོགས་གཞུང་དམངས་ཡོངས་ནས་གཟིགས་སྐྱོང་གང་ལེགས་གནང་ཡོད་པ་བཅས་སོ།།"
    },
    {
        "question": "ཝང་འགྱུར་མེད་རྣམ་རྒྱལ་སུ་ཞིག་གིས་བཀྲོངས་མིན་དང་དེ་ལྟར་བཀྲོངས་པའི་རྒྱུ་མཚན་དང་། ཁོང་བཀྲོངས་རྗེས་གནས་སྐབས་རིང་སུ་ཞིག་སྲིད་སྐྱོང་དབང་འཛིན་དུ་བསྐོ་གཞག་བྱས་ཡོད་མེད་དང་། ཁོང་གིས་དགྲ་ཤ་སུ་ཞིག་གིས་ཇི་ལྟར་བླངས་ཡོད་མེད་ཕྲིས།",
        "answer": "ཝང་འགྱུར་མེད་རྣམ་རྒྱལ་མཆོག་ལྷ་སྡོད་མན་ཇུའི་ཨམ་བན་མེ་ཏཱ་ཞིན་དང་སིང་ཏཱ་ཞིན་གཉིས་ཀྱིས་གཡོ་ཐབས་ཀྱིས་བཀྲོངས་པ་དང་དེ་ལྟར་བཀྲོངས་དོན་ནི་ཁོང་གི་ཕ་ཕོ་ལྷ་བ་བསོད་ནམས་སྟོབས་རྒྱལ་གཤེགས་རྗེས་མེ་ཡོས་ ༡༧༤༧ ལོར་ཕའི་གོ་ས་ཤུལ་འཛིན་བྱས་ནས་ལས་དོན་ཕ་དུས་ལྟར་བསྐྱངས་ཤིང་། དུས་སྐབས་དེར་ལྷ་སྡོད་མན་ཆིང་དཔོན་དམག་གིས་བོད་མིར་བརྙས་གཙེ་དང་རྒྱུ་ནོར་ཧམ་འཕྲོག་བྱས་པར་བརྟེན་མན་ཆིང་དཔོན་དམག་གཅིག་ཀྱང་མ་ལུས་པ་ཕྱིན་འཐེན་དགོས་ཚུལ་ཨམ་བན་གཉིས་ལ་ཡང་ཡང་ཞུས་པར་བརྟེན་ལྕགས་རྟ་ ༡༧༥༠ ལོར་བཀྲོངས་པའོ། ཁོང་བཀྲོངས་རྗེས་གནས་སྐབས་རིང་སྲིད་སྐྱོང་དབང་འཛིན་པ་༸གོང་ས་མཆོག་ནས་དགའ་བཞི་རྡོ་རིང་གུང་པཎ་ཌི་ཏ་བསྐོ་གཞག་སྩལ་ཡོད་པ་དང་། ཕོ་ལྷ་བ་བསོད་ནམས་སྟོབས་རྒྱལ་གྱི་དགྲ་ཤ་ལེན་མཁན་ནི་མགྲོན་གཉེར་བློ་བཟང་བཀྲིས་སོགས་ཡིན། ཁོང་གི་ཇི་ལྟར་དགྲ་ཤ་བླངས་ཚུལ་ནི་ཕོ་ལྷ་བ་བཀྲོངས་པའི་གཏམ་ངན་དེ་ཐོས་མ་ཐག་མགྲོན་གཉེར་བློ་བཟང་བཀྲ་ཤིས་སོགས་ནས་བཟོད་ཐབས་དཀའ་བས་དམག་ཁྲིད་དེ་ཨམ་བན་ཏཱ་ཞིན་གཉིས་དམར་གསོད་བཏང་བ་དང་སྐུ་སྲུང་དང་ཞབས་འབྲང་བ་བརྒྱ་ལྷག་བསད་ཅིང་མང་པོ་ཞིག་རྩེ་ཕོ་བྲང་དུ་བྲོས་ཏེ་༸རྒྱལ་དབང་མཆོག་ལ་སྲོག་སྐྱབས་ཞུས་ཏེ་གསོད་མི་ཆོག་པའི་བཀའ་སྩལ་ཡང་རྒྱ་མི་མཐོང་ཚད་བསད་པར་གྲགས་སོ།།"
    },
    {
        "question": "༸གོང་ས་བདུན་པ་ཆེན་པོས་ལུགས་གཉིས་ཆབ་སྲིད་ཀྱི་ཐུགས་འགན་དུས་ནམ་ཞིག་ལ་བཞེས་མིན་དང་དེ་ལྟར་བཞེས་དོན་དང་། བཀའ་ཤག་ག་དུས་གསར་འཛུགས་གནང་ཡོད་མེད་དང་བཀའ་བློན་མི་སྣ་ག་ཚོད་བསྐོ་གཞག་གནང་མིན་ཐོག  བཀའ་བློན་དེ་དག་གི་མཚན་དང་དུས་སྐབས་དེར་༸གོང་ས་མཆོག་གིས་སྩལ་བའི་བཀའ་ཤག་གི་དམ་ཕྲུག་དེའི་མིང་གང་ཞིག་ཡིན་མིན་ཕྲིས།",
        "answer": "༸གོང་ས་བདུན་པ་ཆེན་པོས་ལུགས་གཉིས་ཆབ་སྲིད་ཀྱི་ཐུགས་འགན་ལྕགས་ལུག ༡༧༥༡ ལོར་བཞེས་པ་དང་། དེ་ལྟར་བཞེས་དོན་ནི་དགོས་པ་རྒྱུ་མཚན་དུ་མ་ཞིག་ཡོད་ཀྱང་གཙོ་བོ་ནི་བོད་ལྗོངས་སེར་སྐྱ་སྤྱི་ནས་ཆབ་སྲིད་ཐུགས་འགན་བཞེས་དགོས་པའི་གསོལ་བ་ཕུར་ཚུགས་སུ་བཏབ་པ་ལས་བཞེས་དགོས་བྱུང་ཞིང་། ལྕགས་ལུག ༡༧༥༡།༢།༡  ཉིན་བཀའ་ཤག་གསར་འཛུགས་དང་བཀའ་བློན་དུ་མི་སྣ་བཞི་འདེམས་བསྐོ་གནང་ཡོད། མི་སྣ་དེ་དག་ནི་དགའ་བཞི་རྡོ་རིང་གུང་པཎ་ཌི་ཏ་དང་ཞབས་དྲུང་ཚེ་རིང་དབང་རྒྱལ། ཛ་སག་སྲི་ཆོད་ཚེ་བརྟན། སེར་མོ་བ་ཉི་མ་རྒྱལ་མཚན་བཅས་ཡིན། དུས་སྐབས་དེར་སྩལ་བའི་ཐམ་གའི་མིང་ནི་དམ་ཕྲུག་བདེ་སྐྱིད་མ་ཞེས་པ་དེ་ཡིན་ཞིང་ད་ལྟའི་དུས་སྐབས་ཀྱི་བཀའ་ཤག་གི་དམ་ཕྲུག་ཀྱང་དེ་རང་ཡིན་ནོ།།"
    },
    {
        "question": "ལྕགས་ལུག་ ༡༧༥༡ ལོར་བཙུགས་པའི་བཀའ་ཤག་ལྷན་ཚོགས་དང་ཉེ་འབྲེལ་རྒྱལ་ཁབ་ཁག་གི་བློན་ཆེན་ལྷན་ཚོགས་དབར་མི་འདྲ་བའི་ཁྱད་པར་གཙོ་བོ་གང་ཞིག་ཡོད་མེད་དང་། དེ་ལྟ་བུའི་བཀའ་ཤག་ལྷན་ཚོགས་ཀྱིས་ཆབ་སྲིད་དུས་ཡུན་རིང་པོ་ཞིག་བསྐྱངས་པའི་ནང་ཕན་གནོད་གང་ཞིག་བྱུང་ཡོད་མེད་ཕྲིས།",
        "answer": "བཀའ་ཤག་ལྷན་ཚོགས་དང་བློན་ཆེན་ལྷན་ཚོགས་དབར་མི་འདྲ་བའི་ཆ་གཙོ་བོ་ནི་བློན་ཆེན་ལྷན་ཚོགས་ཀྱིས་གལ་ཆེའི་དོན་གནད་ཁག་གྲོས་བསྡུར་གྱིས་ཐག་གཅོད་བྱེད་པ་ལས། དེ་མིན་བློན་ཆེན་སོ་སོར་དམིགས་བསལ་གྱི་ལས་དོན་ཐག་གཅོད་བྱེད་དབང་མེད་པ་ཞིག་དང་། བཀའ་ཤག་ལྷན་ཚོགས་ནི་དེ་དང་མི་འདྲ་བར་ཕྱི་ནང་ཞི་དྲག་ལས་དོན་ཆེ་ཕྲ་ཡོད་ཚད་བཀའ་བློན་ཚང་མ་མཉམ་ཚོགས་གྲོས་བསྡུར་ཐོག་ནས་ཐག་གཅོད་བྱེད་ཀྱི་ཡོད་པ་དེའོ།།"
    },
    {
        "question": "རྩེ་རིག་གནས་སློབ་གྲྭ་དང་བཟོ་གྲྭ་འདོད་འཇོའི་དཔལ་འཁྱིལ་གཉིས་སུ་ཞིག་གིས་དུས་ནམ་ཞིག་ལ་གསར་འཛུགས་གནང་མིན་དང་དེ་གཉིས་ཀྱི་ནང་སློབ་སྦྱོང་གཙོ་བོ་གང་དང་གང་ཞིག་སྤྲོད་ཀྱི་ཡོད་མེད་དང་དེ་ལྟར་གསར་འཛུགས་གནང་བའི་རྒྱབ་ལྗོངས་གང་ཞིག་ཡིན་མིན་ཕྲིས།",
        "answer": "རྩེ་རིག་གནས་སློབ་གྲྭ་དང་བཟོ་གྲྭ་འདོད་འཇོའི་དཔལ་འཁྱིལ་གཉིས་༸གོང་ས་བདུན་པ་ཆེན་པོས་ཤིང་ཁྱི་ ༡༧༥༤ ཟླ་བ་གཉིས་པའི་ནང་གསར་འཛུགས་གནང་བ་ཞིག་ཡིན་པ་དང་། དེ་གཉིས་ཀྱི་ནང་སློབ་སྦྱོང་གང་ཞིག་སྤྲོད་མིན་ནི་རྩེ་རིག་གནས་སློབ་གྲྭའི་ནང་སྒྲ། སྙན་ངག རྩིས་སྐར་ནག སྡེབ་སྦྱོར། ལཉྪན་ཝ་ཏུ་ལ་སོགས་པའི་ཡིག་རིགས་དུ་མའི་སློབ་སྦྱོང་སྤྲོད་ཀྱི་ཡོད། བཟོ་གྲྭ་འདོད་འཇོའི་དཔལ་འཁྱིལ་ནང་སྐུ་རྟེན་འབྲི་བཞེངས་ཀྱི་སློབ་སྦྱོང་སྤྲོད་ཀྱི་ཡོད། དེ་ལྟར་སློབ་གྲྭ་དང་བཟོ་གྲྭ་གཉིས་བཙུགས་གནང་བའི་རྒྱབ་ལྗོངས་ནི་ལོ་པཎ་བྱང་ཆུབ་སེམས་དཔའ་དེ་དག་གི་དྲིན་ལས་བོད་འདིར་རིག་པའི་གནས་ལྔར་འཆད་ཉན་དར་རྒྱས་ཆེ་ཡང་། བར་ལམ་ཉམས་ཆག་ཤིན་ཏུ་ཆེ་བར་གྱུར་སྟབས་ཀུན་གཟིགས་ལྔ་པ་ཆེན་པོ་དང་སྡེ་སྲིད་སངས་རྒྱས་རྒྱ་མཚོའི་དུས་རིག་གནས་ཀྱི་སློབ་གཉེར་ཁང་མང་པོ་གསར་འཛུགས་མཛད་དེ་དོན་ཕན་ཆེན་པོ་བྱུང་རུང་། བར་ལམ་ཆབ་སྲིད་འཕོ་འགྱུར་ཆེ་བས་ཉམས་ཆག་སོང་བའི་རིག་གནས་འདི་དག་དང་ལྷག་པར་བོད་རང་གི་ཐུན་མིན་ལྷ་སྐུ་རྟེན་བཞེངས་དང་། ཐིག་ཚད་ལག་རྒྱུན་གཞན་འགྲན་མ་མཆིས་པ་དེ་དག་ཉམས་ཉེས་སོང་ན་སླར་རྙེད་གསོ་དཀའ་བར་དགོངས་ཏེ་གསར་འཛུགས་གནང་བའོ།།     །།"
    },
    {
        "question": "༸གོང་ས་སྐུ་ཕྲེང་བཅུ་གསུམ་པ་ཆེན་པོ་མཆོག་ཡང་སྲིད་ངོས་འཛིན་སྐབས་ཁ་ཅིག་གིས་གསེར་བུམ་དཀྲུགས་འདོན་བྱས་ཚུལ་དང་ཡང་ཁ་ཤས་ཀྱིས་འོས་སྤྲུལ་གཅིག་ལས་མེད་ཙང་གསེར་བུམ་དཀྲུགས་འདོན་མི་དགོས་པ་བྱས་ཚུལ་གསལ་བ་དག་བདེན་མིན་ཇི་ཡིན་ཁ་གསལ་ཐོག ཁོང་གི་འཁྲུངས་ལོ་འཁྲུངས་ཚེས་དང་འཁྲུངས་ཡུལ་དང་བཅས་པ་ཕྲིས།",
        "answer": "རོག་ཧིལ་གྱིས་བྲིས་པའི་དེབ་ནང་གསེར་བུམ་དཀྲུག་འདོན་བྱས་ཚུལ་འཁོད་ཡོད་པ་དང་། ཡང་ཐའི་སན་སླིས་ཀྱིས་འོས་སྤྲུལ་གཅིག་ལས་བྱུང་མེད་ཚུལ་བཤད་པ་དེ་དག་གཏན་ནས་མི་བདེན་ཏེ་༸གོང་ས་བཅུ་གསུམ་པ་ཆེན་པོ་མཆོག་ལྷ་བླའི་ལུང་བསྟན་བཞིན་ཡང་སྲིད་འཁྲུལ་བྲལ་ངེས་རྙེད་བྱུང་བ་ལས་གསེར་བུམ་དཀྲུག་འདོན་བྱས་མེད་པ་ནི་མང་དུ་བཤད་ཅི་ལ་དགོས་ཏེ་༸གོང་ས་བཅུ་གསུམ་པས་གསུངས་པའི་ཆུ་སྤྲེ་ཞལ་གདམས་ནང་ངོས་ཐོག་མར་སྔར་སྲོལ་གསེར་བུམ་དཀྲུག་འདོན་མ་དགོས་པར་ལུང་བརྟག་དོན་གསལ་སྲིད་ཞིའི་འདྲེན་མཆོག་༸རྒྱལ་དབང་གི་སྐྱེ་གྲལ་དུ་བརྟག་དཔྱད་ངོས་འཛིན་གྱིས་གདན་ཁྲིར་འཁོད་པ་ནས་བཟུང་ཞེས་གསུངས་པ་ལས་གསེར་བུམ་དཀྲུག་འདོན་བྱས་མེད་པ་གསལ་རིས་ཐང་གསལ་ཡིན་པ་དང་།  འོས་སྤྲུལ་གཅིག་ལས་བྱུང་མེད་ཚུལ་བཤད་པ་དེ་ཡང་མི་བདེན་ཏེ་སྐབས་དེར་འོས་སྤྲུལ་གསུམ་བྱུང་ཡོད། དེ་དག་ནི་ལ་མོ་ཆོས་རྗེའི་སྲས་སུ་འོས་སྤྲུལ་གཅིག དྭགས་པོ་ལྷ་གསོལ་ཁུལ་དུ་འོས་སྤྲུལ་གཅིག སྣང་རྫོང་འོག་འོས་སྤྲུལ་གཅིག་བཅས་གསུམ་བྱུང་ཡོད། ཁོང་གི་འཁྲུངས་ལོ་འཁྲུངས་ཚེས་ནི་མེ་བྱི་ ༡༨༧༦།༥།༥ ཉིན་ཡིན་པ་དང་འཁྲུངས་ཡུལ་ནི་དྭགས་སྨད་གླང་མདུན་ཞེས་པ་དེ་ཡིན་ནོ།།"
    },
    {
        "question": "སྐྱབས་དབྱིངས་སེང་ཆེན་སྤྲུལ་སྐུ་དང་སྒེར་ཕ་ལྷ་བ་སོགས་ལ་བོད་གཞུང་ནས་ཉེས་ཆད་ནན་པོ་གཅོད་དོན་གྱི་རྒྱུ་མཚན་གང་ཞིག་ཡིན་མིན་དང་། དུས་སྐབས་དེར་བོད་གཞུང་ནས་ས་མཚམས་ཡས་མས་ལ་ཕྱི་རྒྱལ་གྱི་མི་རིགས་བོད་ནང་བཏང་ཤོར་མེད་པའི་བཀོད་རྒྱ་སྩལ་དོན་གང་ཡིན་རྒྱུ་མཚན་ཕྲིས།",
        "answer": "སྐྱབས་དབྱིངས་སེང་ཆེན་སོགས་ལ་ཉེས་ཆད་གཅོད་དོན་ནི་ས་ཡོས་ ༡༨༧༩ ལོར་འབེང་འགོལ་གྱི་མི་རིགས་ས་ར་ཅན་དྷར་རྡསེ་ཞེས་པས་ནང་པའི་ཆོས་སློབ་ལྟ་བུར་བརྫུས་ཏེ་བཀྲིས་ལྷུན་པོར་འབྱོར་ཞིང་སྐབས་དེར་སྐྱབས་དབྱིངས་སེང་ཆེན་སོགས་ནས་རོགས་རམ་གནང་སྟེ་ལོ་འཁོར་གསུམ་ནང་ཡིག་ཆ་གལ་ཆེན་བཟོ་ཐུབ་པ་མ་ཟད། ཡར་འབྲོག་གཡུ་མཚོ་ཡང་ས་ཁྲའི་ནང་གསར་པ་ཞིག་བཟོས་པ་དང་། ཁོང་གིས་བོད་དང་ཕྱི་རྒྱལ་གཞན་དབར་འབྲེལ་བ་ཡོད་མེད་སོ་ཉུལ་བྱས་རྐྱེན་ལས་བོད་གཞུང་ནས་འཛིན་བཟུང་བྱ་རྩིས་གནང་རུང་གསང་བརྡ་བྱུང་སྟེ་བྲོས་ཤོར་བྱུང་ཡོད། རྒྱུ་མཚན་དེ་ལ་བརྟེན་ནས་ཁོང་ལ་རོགས་རམ་བྱེད་མཁན་སྐྱབས་དབྱིངས་སེང་ཆེན་སོགས་ལ་ཉེས་ཆད་ནན་པོ་བཅད་དོ། དུས་སྐབས་དེར་ས་མཚམས་ལ་ཕྱི་རྒྱལ་མི་རིགས་བཏང་ཤོར་མེད་པའི་བཀོད་རྒྱ་གཏོང་དོན་ནི་གོང་གི་རྒྱུ་མཚན་དང་འདྲ་བའི་རྐྱེན་གཞན་དག་མང་པོའི་ཐོག་ནས་དེ་ལྟར་བཀོད་རྒྱ་སྩལ་བ་ཞིག་ཡིན་འདུག་གོ།"
    },
    {
        "question": "༸གོང་ས་བཅུ་གསུམ་པ་ཆེན་པོས་ལུགས་གཉིས་ཆབ་སྲིད་ཀྱི་ཐུགས་འགན་དུས་ནམ་ཞིག་ལ་བཞེས་མིན་དང་། སྐབས་དེར་ཁོང་དགུང་ལོ་ག་ཚོད་ལ་ཕེབས་མིན་ཁ་གསལ་ཐོག ཁོང་གིས་ལུགས་གཉིས་ཆབ་སྲིད་ཀྱི་ཐུགས་འགན་བཞེས་རྗེས་བླང་དོར་བྱེད་སྒོའི་སྦུག་དམ་རྩ་ཚིག་དོན་ཚན་ལྔ་པ་ཞིག་སྩལ་ཡོད་པ་དེའི་ནང་དོན་དོན་ཚན་རེ་རེ་ནས་ཕྲིས།",
        "answer": "༸གོང་ས་བཅུ་གསུམ་པ་ཆེན་པོས་ལུགས་གཉིས་ཆབ་སྲིད་ཀྱི་ཐུགས་འགན་ཕྱི་ལོ་ ༡༨༩༥།༩།༢༦ དང་བོད་ཟླ་ ༨ ཚེས་ ༨ ཉིན་བཞེས་ཡོད། དུས་སྐབས་དེར་ཁོང་དགུང་གྲངས་ཉི་ཤུ་ཐམ་པར་ཕེབས་ཡོད། ཆབ་སྲིད་ཀྱི་ཐུགས་འགན་བཞེས་རྗེས་སྦུག་དམ་རྩ་ཚིག་དོན་ཚན་ལྔ་བཞག་ཡོད་པ་དེའི་ནང་དོན་ནི་དོན་ཚན་དང་པོར་གཙུག་ལག་ཁང་སོགས་ལ་མཆོད་རྒྱུན་མི་ཉམས་གོང་འཕེལ་དང་ཉམས་གསོ་གཅེས་སྤྲས་དགོས་པར་འཁོད་ཡོད་པ་དང་། གཉིས་པར་དགེ་འདུན་པའི་འཆད་ཉན་དང་འདུལ་ཁྲིམས་སྐོར་དང་། རྒན་འཁོགས་ལ་བྱམས་སྐྱོང་དང་རྟ་ཁལ་ཚད་བརྒལ་འགེལ་མི་ཆོག་པར་འཁོད་ཡོད། གསུམ་པར་ཕྱི་ནང་ཞི་དྲག་གི་གཞུང་ཞབས་རྣམས་ཀྱི་བྱེད་སྒོའི་སྐོར་དང་། བཞི་པར་ལམ་ཐོག་ས་རྫོང་གི་རྟ་ཁལ་མི་གསུམ་གཏོང་ཕྱོགས་ལ་བྱམས་ཡང་གང་ཆེས་རྒྱས་བསྡུས་སྩལ་བ་དང་། ཟླ་བ་དྲུག་སོང་མཚམས་ཁྲལ་ཞིབ་འཇུག་དགོས་སྐོར་དང་། ལྔ་པར་སྐྱེ་ཤིང་གསར་འཛུགས་སོགས་དཔལ་འབྱོར་གོང་འཕེལ་འབྱུང་ཐབས་སྐོར་འཁོད་ཡོད་དོ།།"
    },
    {
        "question": "ཉག་རོང་དང་ལྕགས་ལའི་གྱོད་དོན་ཇི་ལྟར་བྱུང་མིན་དང་། གྱོད་དོན་དེ་ལ་བརྟེན་ནས་རྒྱ་བོད་དམག་འཁྲུག་བྱུང་ཚུལ་ཇི་ལྟར་དང་། གནད་དོན་འདིའི་སྐོར་པེ་ཅིང་དུ་ཞུ་བར་བོད་གཞུང་ནས་མི་སྣ་སུ་ཞིག་བཏང་ཡོད་མེད་དང་མཐར་ཉག་རོང་སྤྱི་ཁྱབ་གསར་པ་སུ་ཞིག་བསྐོ་གཞག་བྱས་མིན་ཕྲིས།",
        "answer": "ཉག་རོང་དང་ལྕགས་ལའི་གྱོད་དོན་ཇི་ལྟར་བྱུང་མིན་ནི་ཉག་རོང་སྤྱི་ཁྱབ་མཁན་ཆུང་ཡེ་ཤེས་ཐུབ་བསྟན་དང་མདའ་དཔོན་བདུད་འདུལ་རྡོ་རྗེའི་སྐབས་ཉག་ཁོངས་མི་སེར་སྦྲ་ནག་ཤོག་གསུམ་དང་། དམ་པ་རང་གྲོལ་དགོན་ཡུལ་ལ་སྒོ་ཁྲ་ཐེམ་བཤེར་གྱིས་ཁྲལ་བཟོ་ཁུངས་འཇུག་སྐབས་ལྕགས་ལ་མི་དྲིན་ཤོག་ནས་ངན་བསླབ་བྱས་རྐྱེན་ཉག་སྤྱིས་ས་མི་ཞིབ་གཅོད་དྲང་མིན་བྱུང་ལུགས་རྩོད་གླེང་ཐོག་མར་བྱུང་། གྱོད་དོན་དེ་ལ་བརྟེན་ནས་རྒྱ་བོད་དམག་འཁྲུག་བྱུང་ཚུལ་ནི་ལྕགས་ལ་མི་དྲིན་ཐུ་སིའི་རྒྱབ་ཟི་ཁྲོན་ཙུང་ཐུས་རྐུན་རྒྱབ་རྫུན་ལངས་བྱས་ཏེ་རྒྱ་དཔོན་ཀྲང་སླིས་དཔུང་བཅས་ཉག་རོང་ཕྱོགས་བཅུག་ཏེ་རྒྱ་བོད་དམག་འཁྲུག་བྱུང་ནས་སྡེ་དགེ་ས་སྤྱོད་པ་སོགས་འཛིན་བཟུང་བཀག་ཉར་གྱིས་མཐར་བཙོན་ཁང་དུ་འདས་གྲོངས་ཕྱིན་པ་དང་། ཟི་ཁྲོན་ཙུང་ཐུས་བྱུས་མེད་བྱུས་གཏོགས་བྱས་པའི་གནད་དོན་འདིའི་སྐོར་པེ་ཅིང་དུ་ཞུ་བར་རྩེ་མགྲོན་བློ་བཟང་འཕྲིན་ལས་དང་། གདན་འཐུས་བཅས་ཆེད་གཏོང་གིས་རྒྱ་དཔོན་ཀྲང་སླིས་དམག་བཅས་བོད་ས་ནས་འཕྲལ་དུ་ཕྱིར་འཐེན་དང་ལྕགས་ལས་འགོ་ལེན་བྱས་པའི་མི་རྒྱུ་ཟོག་གསུམ་བོད་གཞུང་ལ་ཕྱིར་འབུལ་བྱུང་ཞིང་དེའི་ལོ་རྗེས་མར་ཉག་ཁོག་སྤྱི་ཁྱབ་གསར་པ་དབུས་མདའ་དཔོན་ཛ་སག་ཧོར་ཁང་པ་ངོ་ལས་གཏོང་གནང་མཛད་དོ།།"
    },
    {
        "question": "བསྟན་རྒྱས་གླིང་བླ་བྲང་གི་དོན་རྐྱེན་ཇི་ལྟར་བྱུང་མིན་དང་དོན་རྐྱེན་དེའི་སྐོར་ཞིབ་གཅོད་དུ་མི་སྣ་གང་དག་བསྐོ་གཞག་བྱས་མིན་དང་། མི་སྣ་དེ་དག་གིས་ཞིབ་གཅོད་མཐིལ་ཕྱིན་བྱས་རྗེས་སྲིད་ཟུར་དེ་མོ་སོགས་འབྲེལ་ཡོད་རྣམས་ལ་ཉེས་ཆད་ཇི་ལྟར་བཀལ་ཡོད་མེད་ཕྲིས།",
        "answer": "བསྟན་གླིང་བླ་བྲང་གི་དོན་རྐྱེན་བྱུང་ཚུལ་ནི་གཟིམ་ཆུང་དུ་གནས་ཆུང་སྤྱན་འདྲེན་སྐབས་༸རྒྱལ་བའི་སྐུ་ལ་གནོད་པའི་སྐྱེ་བོ་དེ་དག་གཏེར་སྟོན་བསོད་ནམས་རྒྱལ་མཚན་ལ་གྲྭ་རིགས་ཤིག་ནས་ལྷམ་ཞིག་སྤྲད་སོང་བ་དེར་རྩད་ཞིབ་བྱས་ན་ངེས་རྙེད་ཡོང་ཚུལ་གྱི་ལུང་བསྟན་བྱུང་བ་ལྟར་གཏེར་སྟོན་བསོད་ནམས་རྒྱལ་མཚན་ལ་བསྟན་རྒྱས་གླིང་བླ་བྲང་གི་གསོལ་དཔོན་ཆོས་འབྱོར་ནས་སྤྲད་པའི་ལྷམ་དེར་ཞིབ་གཤེར་བྱེད་སྐབས་ལྷམ་མཐིལ་ནས་གཤིན་རྗེ་ཚེ་བདག་གི་སྲོག་སྔགས་ལ་སྦྱར་བའི་འཁོར་ལོར་མེ་བྱི་ལོ་བ་ཐུབ་བསྟན་རྒྱ་མཚོ་ཁུག་ཅེས་བྲིས་པ་ཐོན་པ་ལས་དོན་རྐྱེན་དེ་ལྟར་བྱུང་བ་དང་། གནད་དོན་དེའི་སྐོར་ཞིབ་གཅོད་དུ་མི་སྣ་མཁན་ཆེ་ཆང་ཁྱིམ་པ་མཁྱེན་རབ་བྱང་ཆུབ་དང་། མཁན་ཆུང་བསོད་ནམས་རྒྱལ་མཚན། ཕོགས་དཔོན་གདོང་སྣ་སྲས་བདུད་འདུལ་རྡོ་རྗེ། རྩེ་ཕྱག་ཞོལ་ཁང་ཚེ་བརྟན་དབང་ཕྱུག་བཅས་པ་རྣམས་བསྐོ་གཞག་གནང་ཡོད།  མི་སྣ་དེ་དག་གིས་ཞིབ་གཅོད་བྱས་མཐར་སྲིད་ཟུར་དེ་མོས་རང་ཉིད་ཀྱིས་ཆབ་སྲིད་ལས་འཁུར་བསྐྱར་དུ་ཡོང་ཐབས་སུ་དེ་ལྟར་བྱེད་དགོས་བྱུང་ཚུལ་གྱི་ངོས་ལེན་བྱས་པར་བརྟེན་སྲིད་ཟུར་དེ་མོར་ཚེ་སྒང་མཚམས་བཅད་ཀྱི་བཞུགས་རྒྱུ་དང་སླར་སྐྱེ་སྲིད་འཁྲུལ་བྲལ་ངེས་རྙེད་བྱུང་རུང་ཚོགས་ཆེན་སྤྲུལ་སྐུ་ཆེ་ཁའི་གྲལ་ལས་ལྷག་པ་ཞུ་རེ་མི་ཆོག་པའི་ཉེས་ཆད་བཅད་ཡོད་པ་དང་། ཁོང་དང་ངན་པ་ལག་འབྲེལ་བྱེད་མི་ནོར་བུ་ཚེ་རིང་དང་དཔལ་ཆོས་བློ་བཟང་དོན་ལྡན་གཉིས་ལ་ཚེ་བཙོན་དང་དེ་བྱིངས་གཞན་ལ་ལྷ་ཞོལ་མི་དམངས་འདུ་འཛོམས་སར་ཉེས་ཆད་འཁྲུན་གཅོད་གཙང་མ་གནང་ཡོད་པ་བཅས་སོ།།"
    },
    {
        "question": "བོད་ཀྱི་གནད་དོན་དང་འབྲེལ་བའི་སྐོར་ལ་རྒྱ་དབྱིན་གཉིས་ཀྱིས་དུས་ནམ་ཞིག་ལ་ས་གནས་གང་དུ་ཐེངས་དང་པོའི་གྲོས་ཆོད་གང་ཞིག་བཞག་ཡོད་མེད་དང་། གྲོས་ཆོད་དེར་བོད་གཞུང་ནས་གདོང་ལེན་ཇི་ལྟར་བྱས་ཡོད་མེད་དང་གྲོས་ཆེད་དེ་ལག་བསྟར་ཐུབ་ཡོད་མེད་ཕྲིས།",
        "answer": "དབྱིན་རྒྱ་གཉིས་ཤིང་བྱ་ ༡༨༨༥ ལོར་ཅི་ཕུ་ཞེས་པའི་ས་གནས་སུ་རྒྱ་ནག་དང་རྒྱ་གར་དབར་བོད་བརྒྱུད་དབྱིན་ཇིའི་མི་རིགས་བལྟ་བསྐོར་བ་འགྲོ་བསྐྱོད་ཆོག་པའི་གྲོས་ཆོད་གཅིག་བཞག་ཡོད་པ་དང་། དེར་བོད་གཞུང་ནས་གདོང་ལེན་ཇི་ལྟར་བྱས་ཡོད་མེད་ནི་གནས་ཚུལ་དེ་གོ་ཐོས་བྱུང་མ་ཐག་བོད་ལྗོངས་ཚོགས་འདུ་རྒྱས་པ་ཚོགས་ནས་ཕྱི་རྒྱལ་མི་རིགས་སུ་འདྲ་ཞིག་ཡིན་རུང་བོད་གཞུང་གི་བཀའ་དང་ལག་འཁྱེར་དང་མ་འབྲེལ་བར་རྒྱ་དཀར་ནག་སུའི་ལག་འཁྱེར་ཁྱེར་ཏེ་ཡོང་ཡང་གོམ་གང་གཏོང་ཐལ་མེད་པའི་མནའ་གན་མཐུ་མོ་ཆེ་བཞག་པ་མ་ཟད། བཀའ་ཤག་ནས་བཀའ་རྒྱ་དང་ཁྱབ་བསྒྲགས་ཀྱང་གནང་ཡོད།  དེ་ལྟར་དབྱིན་རྒྱ་གཉིས་ཀྱིས་རང་མཚམས་ཀྱི་གྲོས་ཆོད་བཞག་པ་དེར་བོད་གཞུང་ནས་མཐའ་གཅིག་ཏུ་ངོས་ལེན་མ་བྱས་པར་བརྟེན་གྲོས་ཆོད་དེ་ལག་བསྟར་བྱེད་ཐུབ་མེད་དོ།།"
    },
    {
        "question": "དབྱིན་བོད་གཉིས་དུས་ནམ་ཞིག་ལ་ས་གནས་གང་ཞིག་ཏུ་དམག་འཁྲུག་ཐོག་མར་བྱུང་ཡོད་མེད་དང་། དེ་ལྟར་དམག་འཁྲུག་བྱུང་བའི་རྒྱུ་རྐྱེན་ཅི་ཞིག་ཡིན་མིན་ཕྲིས།",
        "answer": "དབྱིན་བོད་གཉིས་ས་བྱི་ ༡༨༨༨ ཕྱི་ཟླ་ ༣ ཚེས་ ༢༡ ཉིན་ལུང་ཐུར་ཞེས་པའི་ས་གནས་སུ་དམག་འཁྲུག་ཐོག་མར་བྱུང་ཡོད། དེ་ལྟར་དམག་འཁྲུག་བྱུང་བའི་རྒྱུ་རྐྱེན་ནི་ཀ་སྦུག་ཅེས་པའི་ས་གནས་སུ་དབྱིན་ཇིའི་ས་བསྐོར་བའི་ངལ་གསོའི་འགྲུལ་ཁང་ཞིག་རྒྱག་རྩིས་བྱས་པར་བོད་གཞུང་ནས་དོགས་འདྲོགས་ཀྱིས་མེ་ཁྱི་ ༡༨༨༦ ལོར་ས་གནས་དེར་བལྟ་ཞིབ་མི་སྣ་ཆེད་གཏོང་གནང་བ་མ་ཟད། ལུང་ཐུར་ཞེས་པའི་ས་གནས་སུ་ཞིབ་བཤེར་ཁང་ངམ། དགྲ་རྫོང་གསར་རྒྱག་བྱས་པ་ལས་རིམ་བཞིན་དམག་འཁྲུག་དང་པོ་དེ་བྱུང་ཡོད།།"
    },
    {
        "question": "དབྱིན་རྒྱ་གཉིས་ནས་སླར་ཡང་བོད་ཀྱི་གནད་དོན་དང་འབྲེལ་བའི་སྐོར་ལ་དུས་ནམ་ཞིག་ལ་ས་གནས་གང་ཞིག་ཏུ་གྲོས་ཆོད་དོན་ཚན་གང་དག་བཞག་ཡོད་མེད་དང་། དེ་ལྟར་གྲོས་ཆོད་བཞག་དགོས་དོན་རྒྱུ་མཚན་དང་ལག་ལེན་བསྟར་ཐུབ་ཡོད་མེད་ཕྲིས།",
        "answer": "ལྕགས་སྟག་ ༡༨༩༠ ལོར་ལོར་ཌི་ལན་སི་འདྲོན་ {Lord Lansdown} དང་མན་ཇུའི་ལྷ་སྡོད་ཨམ་བན་ཤན་ཐའི་གཉིས་ནས་བོད་གཞུང་ལ་གོ་བསྡུར་ཙམ་མེད་པར་ཀ་ལི་ཀ་ཏར་ཚོགས་འདུ་ཞིག་ཚོགས་ཏེ་ཆིངས་ཡིག་དོན་ཚན་བརྒྱད་ཅན་ཞིག་བཞག་ཡོད་པ་དང་དེའི་ནང་བོད་དང་འབྲས་ལྗོངས་ཀྱི་ས་མཚམས་དབྱེ་འབྱེད་དང་འབྲས་ལྗོངས་དབྱིན་ཇིའི་སྲུང་སྐྱོབ་ཐོག་ནང་སྲིད་དང་ཕྱི་འབྲེལ་ཡོངས་རྫོགས་དབྱིན་གཞུང་ནས་ལྟ་རྟོག་བྱ་རྒྱུ་སོགས་འཁོད་ཡོད། གྲོས་ཆོད་དེ་ལྟར་བཞག་དོན་ནི་ལུང་ཐུར་ལ་དབྱིན་བོད་གཉིས་དམག་འཁྲུག་བྱུང་བའི་རྐྱེན་གྱིས་དབྱིན་བོད་གཉིས་ཐད་ཀར་བཀའ་མོལ་དང་འབྲེལ་བ་འབྱུང་ངེས་ཀྱི་དོགས་པ་མན་ཇུའི་གཞུང་ལ་བྱུང་བར་བརྟེན་འབྲེལ་བ་དེ་འགྱངས་ཐབས་སུ་གྲོས་ཆོད་དེ་ལྟར་བཞག་དགོས་བྱུང་བར་ཞྭ་སྒབ་བས་བཞེད་དོ། །ཡང་ཤིང་སྤྲུལ་ ༡༨༩༣ ལོར་དབྱིན་རྒྱ་གཉིས་རྡོར་གླིང་དུ་ཚོང་གི་སྒྲིག་འཛུགས་ཟེར་བའི་གྲོས་ཆོད་དོན་ཚན་དགུ་ཅན་ཞིག་ཀྱང་བཞག་ཡོད། གྲོས་ཆོད་དེའི་ནང་འབྲས་ལྗོངས་དང་བོད་དབར་གྱི་ས་མཚམས་སུ་ཚོང་རྒྱག་རྒྱུའི་ལམ་དང་འབྲེལ་ལམ་ཡག་ཏུ་གཏོང་རྒྱུ་སོགས་འཁོད་ཡོད་ཀྱང་གྲོས་ཆོད་དེ་དག་ཚང་མར་བོད་གཞུང་གི་སྐུ་ཚབ་མེད་སྟབས་རེ་འདོད་བཞིན་ལག་བསྟར་ཐུབ་མེད་པ་བཅས་སོ།།   །།"
    },
    {
        "question": "༸རྒྱལ་བ་སྐུ་ཕྲེང་དང་པོའི་མཚན་དང་འཁྲུངས་ལོ་འཁྲུངས་ཡུལ་གཤེགས་ལོ་སོ་སོར་ངོས་འཛིན་ཐོག   ཁོང་ལ་ཐམས་ཅད་མཁྱེན་པ་ཞེས་མཚན་གསོལ་གནང་མཁན་སུས་རྒྱུ་མཚན་ཅི་ཞིག་ལ་བརྟེན་ནས་དེ་ལྟར་མཚན་གསོལ་གནང་མིན་དང་ཁོང་གི་ཕྱག་བཏབ་པའི་དགོན་པ་དེའི་མཚན་དང་ཕྱག་བཏབ་པའི་ལོ་དུས། པཎ་ཆེན་དགེ་འདུན་གྲུབ་པ་ཞེས་མཚན་ཐོགས་ཚུལ་ཇི་ལྟར་ཡིན་ཚུལ་ཕྲིས།",
        "answer": "༸རྒྱལ་བ་སྐུ་ཕྲེང་དང་པོའི་མཚན་ནི་པཎ་ཆེན་དགེ་འདུན་གྲུབ་པ་ཡིན་པ་དང་ཁོང་གི་འཁྲུངས་ལོ་ནི་ལྕགས་ལུག ༡༣༩༡ ལོ་དང་། འཁྲུངས་ཡུལ་ནི་གཙང་ཤབ་སྟོད་ཡིན་ཞིང་གཤེགས་ལོ་ནི་ཤིང་རྟ་ ༡༤༧༤ ལོར་ཡིན། ཁོང་ལ་ཐམས་ཅད་མཁྱེན་པ་ཞེས་པའི་མཚན་གསོལ་གནང་མཁན་ནི་བོ་དོང་འཇིགས་བྲལ་ཡིན་པ་དང་། དེ་ལྟར་མཚན་གསོལ་གནང་དོོན་ནི་པཎ་ཆེན་དགེ་འདུན་གྲུབ་པ་ཤེས་བྱ་རིག་པའི་གནས་མཐའ་དག་ལ་གཟིགས་པ་དང་མ་མཁྱེན་པ་མེད་པར་ཐུགས་ཤིན་ཏུ་འཕྲོགས་ཏེ་མཚན་དེ་ལྟར་གསོལ་ལོ། ཁོང་གིས་ཡོངས་གྲགས་ཕྱག་བཏབ་པའི་དགོན་པ་དེའི་མཚན་ནི་བཀྲིས་ལྷུན་པོ་ཡིན་པ་དང་། ཕྱག་བཏབ་པའི་ལོ་དུས་ནི་མེ་ཡོས་ ༡༤༤༧ ལོ་ཡིན་ཞིང་ཁོང་ལ་པཎ་ཆེན་དགེ་འདུན་གྲུབ་པ་ཞེས་པའི་མཚན་ཐོགས་ཚུལ་ནི་ཁོང་གིས་བཀྲིས་ལྷུན་པོའི་གདན་སའི་མཁན་པོ་མཛད་དེ་པཎ་ཆེན་དགེ་འདུན་གྲུབ་པ་ཞེས་མཚན་སྙན་གྱིས་ཁྱབ་ཅིང་། དེ་ནས་བཀྲིས་ལྷུན་པོའི་གདན་སའི་མཁན་པོ་སུས་མཛད་ལ་པཎ་ཆེན་ཞེས་པའི་མཚན་སྙན་ཐོགས་སོ།།"
    },
    {
        "question": "༸རྒྱལ་བ་སྐུ་ཕྲེང་གཉིས་པ་དགེ་འདུན་རྒྱ་མཚོའི་འཁྲུངས་ཡུལ་དང་འཁྲུངས་ལོ་གཤེགས་ལོ་སོ་སོར་ངོས་འཛིན་དང་། ཁོང་གིས་ཆོས་འཁོར་རྒྱལ་མེ་ཏོག་ཐང་གི་དགོན་པ་ཕྱག་ག་དུས་བཏབ་མིན་གྱི་ལོ་ཚིགས་དང་། ཁོང་དབུས་སུ་གདན་ཞུ་གནང་མཁན་སུ་ཡིན་མིན་དང་གདན་ཞུ་གནང་དོན་ལྟར་དབུས་སུ་ག་དུས་བྱོན་མིན་གྱི་ལོ་ཚིགས་ཁ་གསལ་ཕྲིས།",
        "answer": "༸རྒྱལ་བ་དགེ་འདུན་རྒྱ་མཚོའི་འཁྲུངས་ཡུལ་ནི་གཙང་རྟ་ནག་ཡིན་པ་དང་འཁྲུངས་ལོ་ནི་ཤིང་ལུག ༡༤༧༥ ལོར་ཡིན། ཁོང་གི་གཤེགས་ལོ་ཆུ་སྟག ༡༥༤༢ ལོ་ཡིན་པ་དང་ཁོང་གིས་ཆོས་འཁོར་རྒྱལ་མེ་ཏོག་ཐང་གི་དགོན་པ་ས་སྦྲུལ་ ༡༥༠༩ ལོར་ཕྱག་བཏབ། ཁོང་དབུས་སུ་གདན་ཞུ་གནང་མཁན་ནི་སྣེ་གདོང་༸གོང་མ་ངག་དབང་བཀྲ་ཤིས་གྲགས་པ་ཡིན་པ་དང་། གདན་ཞུ་གནང་དོན་ལྟར་མེ་གླང་ ༡༥༡༧  ལོར་དབུས་སུ་བྱོན་ནོ།།"
    },
    {
        "question": "༸རྒྱལ་བ་སྐུ་ཕྲེང་གསུམ་པའི་མཚན་དང་འཁྲུངས་ལོ་འཁྲུངས་ཡུལ་གཤེགས་ལོ་སོ་སོར་ངོས་འཛིན་ཐོག ཁོང་སོག་ཡུལ་དུ་སུ་ཞིག་གིས་གདན་འདྲེན་ཞུས་མིན་དང་སོག་ཡུལ་དུ་ཕེབས་དུས་ཏཱ་ལའི་བླ་མ་ཞེས་པའི་མཚན་ཇི་ལྟར་ཐོགས་ཚུལ་དང་ཁོང་སོག་ཡུལ་དུ་ཐེངས་གཉིས་པར་གདན་ཞུ་གནང་མཁན་གྱི་མི་སྣ་སུ་དང་གདན་ཞུ་གནང་དོན་ཕྲིས།",
        "answer": "༸རྒྱལ་བ་སྐུ་ཕྲེང་གསུམ་པའི་མཚན་ནི་རྒྱལ་བ་བསོད་ནམས་རྒྱ་མཚོ་ཡིན་པ་དང་ཁོང་ཆུ་ཡོས་ ༡༥༤༣ ལོར་སྟོད་ལུང་མདའ་ཞེས་པའི་ས་ཆར་འཁྲུངས་ཤིང་ས་བྱི་ ༡༥༨༨ ལོར་སྐུ་ཞི་བར་གཤེགས། ཁོང་སོག་ཡུལ་དུ་ཐེངས་དང་པོར་གདན་ཞུ་གནང་མཁན་ནི་སོག་པོའི་རྒྱལ་པོ་ཨལ་ཐན་ཁཱང་ཡིན་པ་དང་སོག་ཡུལ་དུ་ཕེབས་དུས་ནི་མེ་གླང་ ༡༥༧༧ ལོར་ཡིན། ཁོང་སོག་ཡུལ་དུ་ཕེབས་དུས་ཏཱ་ལའི་བླ་མ་ཞེས་པའི་མཚན་ཐོགས་ཚུལ་ནི་༸གོང་ས་སྐུ་ཕྲེང་གསུམ་པ་སོག་ཡུལ་དུ་བཞུགས་དུས་ཨལ་ཐན་ཁཱང་གིས་ཏཱ་ལའི་བླ་མ་བཛྲ་དྷ་ར་ཞེས་ཁྱབ་བདག་རྡོ་རྗེ་འཆང་གི་མཚན་བསྟོད་ཕུལ་ཞིང་། དུས་སྐབས་དེ་ནས་བཟུང་༸རྒྱལ་དབང་མཆོག་གི་སྐུ་ཕྲེང་ཚང་མར་ཏཱ་ལའི་བླ་མ་ཞེས་ས་གསུམ་ན་ཡོངས་སུ་གྲགས་སོ། ཁོང་སོག་ཡུལ་དུ་ཐེངས་གཉིས་པར་གདན་ཞུ་གནང་མཁན་ནི་ཨལ་ཐན་ཁཱང་གི་སྲས་དུ་རིང་རྒྱལ་པོ་ཡིན་པ་དང་། དེ་ལྟར་གདན་ཞུ་གནང་དོན་ནི་ཨལ་ཐན་ཁཱང་གཤེགས་པའི་བསྔོ་ཞུ་དང་རྒྱལ་པོ་རང་གི་ཞལ་ཆེམས་ཀྱང་ཡིན་པ་སོགས་ལས་གདན་ཞུ་གནང་བའོ།།"
    },
    {
        "question": "༸རྒྱལ་བ་སྐུ་ཕྲེང་བཞི་པ་ཡོན་ཏན་རྒྱ་མཚོ་མཆོག་གི་འཁྲུངས་ཡུལ་འཁྲུངས་ཚེས་གཤེགས་ལོ་བཅས་སོ་སོར་ངོས་འཛིན་དང་ཁོང་སོག་ཡུལ་ནས་བོད་དུ་གདན་ཞུའི་མི་སྣར་བོད་ཀྱི་སྐུ་ཚབ་སུ་དང་སུ་ཞིག་སོག་ཡུལ་དུ་ཕེབས་མིན་ཕྲིས།",
        "answer": "༸རྒྱལ་བ་ཡོན་ཏན་རྒྱ་མཚོ་ནི་ས་གླང་ ༡༥༨༩ ལོར་སོག་ཡུལ་དུ་འཁྲུངས་ཤིང་ ༡༦༡༦ ལོར་སྐུ་ཞི་བར་གཤེགས། ཁོང་སོག་ཡུལ་ནས་བོད་དུ་གདན་ཞུར་བོད་ནས་སྐུ་ཚབ་ཏུ་དགའ་ལྡན་ཕོ་བྲང་ནས་ཕྱག་མཛོད་གུ་ཤྲིར་དཔལ་ལྡན་རྒྱ་མཚོ་སྟོན་འཁོར་དང་སྣེ་གདོང་ནས་༸གོང་མ་༸མིའི་དབང་ཕྱུག་༸མི་ཕམ་དབང་བསྒྱུར་རྒྱལ་པོ་དང་། ཕོ་བྲང་གོང་རི་དཀར་པོ་ནས་ལྷ་གཟིགས་ངག་དབང་བསོད་ནམས་གྲགས་པ་རྒྱལ་མཚན་གྱི་སྐུ་ཚབ་བཅས་པ་གདན་ཞུར་ཕེབས་པའོ།།    །།"
    },
    {
        "question": "སྒྲའོ་ཨར་ཕུང་ནས་ཁམས་ཕྱོགས་སུ་མི་བསད་རྒྱུ་འཕྲོག་གི་ཁྲིམས་འགལ་ཇི་བྱས་དང་ལུའུ་ཅུན་རྒྱ་དམག་བོད་ལ་ཡོང་དགོས་དོན་ཐོག  ༸གོང་ས་མཆོག་རྒྱ་སོག་ཡུལ་ནས་རང་ཡུལ་དུ་ཕེབས་ཏེ་ཟླ་བ་གཉིས་ཙམ་བཞུགས་རྗེས་སླར་ཡང་རྒྱ་གར་དུ་ཕེབས་དགོས་པའི་རྒྱུ་མཚན་ཕྲིས།",
        "answer": "སྒྲའོ་ཨར་ཕུང་དཔུང་དམག་རྒྱ་བོད་ས་མཚམས་སུ་འབྱོར་སྐབས་ལམ་བར་དུ་ལི་ཐང་དང་འབའ་སོགས་ཀྱི་སྡེ་དཔོན་བསད་བཟུང་དང་རྒྱུ་དངོས་བཅོམ་འཕྲོག་བྱས་པ་མ་ཟད། མེ་རྟ་ ༡༩༠༦  ཟླ་ ༡༡ རྒྱ་དཔོན་དྲིན་ཀོན་ཐལ་དཔུང་དམག་བཏང་སྟེ་ཚ་ཁ་ལྷོར་ལ་དགོན་དུ་དགེ་འདུན་པ་དུ་མ་བསད་བཟུང་དང་གཏོར་བཅོམ་བྱས་ཤིང་། ས་སྤྲེ་ ༡༩༠༨ ལོར་སྡེ་དགེ་ས་སྤྱོད་པའི་སྲས་རྒན་གཞོན་མ་འཆམ་པར་སྒྲའོ་ཨར་ཕུང་གིས་སྲས་རྒན་པའི་རྒྱབ་རྩ་བྱེད་ཁུལ་གྱིས་སྡེ་དགེའི་སྲིད་དབང་བཙན་འཕྲོག་དང་ཆབ་མདོར་ལས་ཁུངས་བཙུགས་ཐོག ཀོང་པོ་རྒྱ་མདའ་ཚུན་ཟི་ཁྲོན་ཁོངས་སི་ཁང་ཞིང་ཆེན་བཟོས་ལུགས་དྲིལ་བསྒྲགས་བྱས་པ་སོགས་ཁྲིམས་མེད་ལུགས་མེད་བྱ་ངན་སྤེལ་ཡོད། ལུའུ་ཅུན་རྒྱ་དམག་བོད་ལ་ཡོང་དོན་ནི་ཨམ་བན་ཀྲང་ཡིན་ཐང་དང་ཚ་རོང་པ་དབང་ཕྱུག་རྒྱལ་པོ་བཅས་ནས་ཀ་ལི་ཀ་ཏར་བརྒྱབ་པའི་ཆིངས་ཡིག་གི་དོན་གསལ་བཞིན་ཚོང་རྭ་ཁག་ལ་ཁྲིམས་སྲུང་རྒྱ་དམག་དྲུག་སྟོང་འཛུགས་རྒྱུ་ཡིན་ཚུལ་ལ་བསྙད་དེ་ལུའུ་ཅུན་རྒྱ་དམག་བཏང་ཚུལ་བརྗོད་རུང་དོན་དུ་བོད་ལ་དབང་སྒྱུར་བྱ་སེམས་ཀྱི་ཡིན་པ་ནི་ཉི་ཤར་སྦར་མོས་ཁེབས་མི་ཐུབ་པ་ལྟར་རེད། ༸གོང་ས་མཆོག་རྒྱ་གར་དུ་ཆིབས་སྒྱུར་བསྐྱངས་དོན་ནི་ལུའུ་ཅུན་རྒྱ་དམག་བོད་ནང་གཏོང་ཐལ་མེད་པའི་ཐབས་ཤེས་ཇི་ལྟར་མཛད་ཀྱང་འབྲེལ་ཡོད་མི་སྣས་ཉན་འཇོག་ཙམ་ཡང་མ་བྱས་པ་མ་ཟད། རྒྱ་དམག་དེ་དག་གིས་ལྷ་སར་མི་བསད་གཏོར་བཅོམ་དང་ཕོ་བྲང་པོ་ཏ་ལར་ཡང་མེ་མདའ་དགུ་ཤོག་བརྒྱབ་པ་སོགས་ལས་༸གོང་ས་མཆོག་ཆིབས་སྒྱུར་བསྐྱངས་དགོས་བྱུང་ཡོད།།"
    },
    {
        "question": "༸གོང་ས་མཆོག་རྒྱ་གར་དུ་ཉེན་གཡོལ་དུ་ཕེབས་དུས་ཁོང་དང་མཉམ་དུ་བཀའ་བློན་གང་དག་ཕེབས་མིན་དང་། རྒྱལ་ཚབ་དང་རྒྱལ་ཚབ་ཀྱི་ཕྱག་རོགས་སུ་བསྐོ་གཞག་གནང་བའི་མི་སྣ་དེ་དག་སོ་སོར་ངོས་འཛིན་དགོས་པ་མ་ཟད། སྒྲའོ་ཨར་ཕུང་དང་ལུའུ་ཅུན་རྒྱ་དམག་ལ་ཉམས་ཉེས་ཇི་བྱུང་ཕྲིས།",
        "answer": "༸གོང་ས་མཆོག་རྒྱ་གར་དུ་ཉེན་གཡོལ་དུ་ཕེབས་དུས་ཁོང་དང་མཉམ་དུ་སྐུ་བཅར་སྤྱི་མཁན་དངོས་གཞི་པ་དང་བཀའ་བློན་གསར་བྱུང་པ། བཤད་ཞོལ་ཆང་གསུམ། བཀའ་ཚབ་བསམ་གྲུབ་ཕོ་བྲང་། བཀའ་ཚབ་བླ་མ་གུང་ཐང་བསྟན་འཛིན་དབང་པོ་བཅས་ཕེབས་པ་དང་། རྒྱལ་ཚབ་ཏུ་ཚེ་སྨོན་གླིང་ངག་དབང་བློ་བཟང་བསྟན་པའི་རྒྱལ་མཚན་དང་ཕྱག་རོགས་སུ་སྣེའུ་ཤག་མཁྱེན་རབ་ཕུན་ཚོགས་བསྐོ་གཞག་གནང་། མཐར་སྒྲའོ་ཨར་ཕུང་དང་ལུའུ་ཅུང་ལ་ཉམས་ཉེས་བྱུང་ཚུལ་ནི་རྒྱ་དང་མན་ཇུའིི་དཔོན་དམག་ནང་ཁུལ་འཆམ་མཐུན་མེད་པ་དང་བོད་ནང་ལྟོ་ཕོགས་འདང་ངེས་མེད་རྐྱེན་ལས་ལྕགས་ཕག ༡༩༡༡ ལོར་རྒྱ་དཔོན་ནང་ཁུལ་གསོད་རེས་ཐུག་པ་དང་། སྤྱི་ལོ་ ༡༩༡༢ ལོར་མན་ཇུ་གོང་མ་ཁྲི་ལས་ཕབ་ཅིང་རྒྱ་ནག་ནང་ངོ་ལོག་ཟིང་འཁྲུག་བྱུང་བ་དང་བོད་དམག་གིས་འཐབ་འཛིང་དྲག་པོ་བྱས་པ་སོགས་ལ་བརྟེན་ནས་རིམ་བཞིན་ཉམས་ཉེས་བྱུང་ཡོད།"
    },
    {
        "question": "ལུའུ་ཅུན་རྒྱ་དམག་ལ་ཉམས་ཉེས་བྱུང་རྗེས་བོད་གཞུང་དང་མཉམ་དུ་ཆིངས་ཡིག་དུས་ནམ་ཞིག་ལ་བཞག་ཡོད་མེད་དང་། ཆིངས་ཡིག་དེར་དོན་ཚན་ག་ཚོད་ཡོད་མེད་དང་དེ་དག་གི་ནང་དོན་མདོར་བསྡུས་རེ་ངོས་འཛིན་ཐོག སྐབས་དེའི་ཆིངས་ཡིག་འཇོག་མའི་ཕྱོགས་སོ་སོའི་སྐུ་ཚབ་ངོས་འཛིན་དང་བར་དཔང་གི་མི་སྣ་བཅས་ཀྱི་མཚན་ཕྲིས།",
        "answer": "ལུའུ་ཅུན་རྒྱ་དམག་དང་བོད་གཞུང་དབར་ཆུ་བྱ་ ༡༩༡༢ །༨།༡༢ ཉིན་ཆིངས་ཡིག་བཞག་ཡོད་པ་དང་ཆིངས་ཡིག་དེར་དོན་ཚན་གསུམ་ཡོད། དེ་དག་གི་ནང་དོན་མདོར་བསྡུས་ནི་དོན་ཚན་དང་པོར་གོ་ལག་རྩིས་སྤྲོད་དང་དེ་དག་འཇོག་སྟངས་སྐོར་དང་། དོན་ཚན་གཉིས་པའི་ནང་རྒྱ་དམག་ཕྱིར་ལོག་བྱ་སྟངས་སྐོར་དང་། དོན་ཚན་གསུམ་པའི་ནང་གོ་ལག་རྣམས་བར་བཞུགས་བལ་པོའི་སྐུ་ཚབ་ནས་བདག་སྲུང་བྱ་རྒྱུ་བཅས་འཁོད་ཡོད། སྐབས་དེའི་ཆིངས་ཡིག་འཇོག་མའི་ཕྱོགས་སོ་སོའི་སྐུ་ཚབ་ནི་ཏཱ་ལའི་བླ་མ་རིན་པོ་ཆེའི་སྐུ་ཚབ་ཚ་བ་ཁྲི་སྤྲུལ། རྩེ་མགྲོན་བསྟན་རྒྱལ། ཨམ་བན་ལིན་ཡུ་དང་ཅུན་ཡུན་གཉིས་ཀྱི་སྐུ་ཚབ་ཏུ་ལོའོ་ཆང་ཀྲང་དང་ལོ་ཡུན་ཇི།ལའུ་སླིས་ཨུ་ཡོན། ཀྲི་ཕུ་ཧ་ཡི་བཅས་དང་། བར་དཔང་དུ་གོར་གཞུང་སྐུ་ཚབ་མེ་འཇར། ཀེབ་ཀྲན། ཇིཌ་བཱ་ཐུར་སོགས་བཞུགས་ཡོད་པ་བཅས་སོ།།     །།"
    },
    {
        "question": "༸གོང་ས་ལྔ་པ་མཆོག་གཤེགས་རྗེས་སྡེ་སྲིད་སངས་རྒྱས་རྒྱ་མཚོས་ལོ་ངོ་ཇི་ཙམ་རིང་གསང་རྒྱ་གནང་ཡོད་མེད་དང་། དེ་ལྟར་གསང་རྒྱ་གནང་དགོས་པའི་རྒྱུ་མཚན་དང་། གསང་རྒྱ་གནང་ཚུལ། གསང་རྒྱ་གནང་རིང་ཡང་སྲིད་འཚོལ་ཐབས་ཇི་ལྟར་གནང་ཡོད་མེད་ཕྲིས།",
        "answer": "༸གོང་ས་ལྔ་པ་ཆེན་པོ་མཆོག་གཤེགས་རྗེས་སྡེ་སྲིད་སངས་རྒྱས་རྒྱ་མཚོས་གསང་རྒྱ་དུས་ཡུན་ལོ་ངོ་བཅུ་གསུམ་རིང་གནང་ཡོད་པ་དང་། དེ་ལྟར་གསང་རྒྱ་གནང་དོན་ནི་གཙོ་བོ་༸རྒྱལ་དབང་མཆོག་སྐུ་གཤེགས་པའི་ཁ་ཆེམས་བཀའ་སློབ་དང་སོག་བོད་མཉམ་འབྲེལ་གྱིས་ལང་གྲུ་ཕྱོགས་ཀྱི་བོད་ས་སྔོན་ཤོར་རྣམས་ཚུར་ལེན་ཐུབ་པའི་འཆར་རྩིས་ཡོད་པ་དང་། གཞན་ཡང་སོག་པོའི་རྒྱལ་རིགས་ནང་ཁུལ་མི་མཐུན་པ་བྱུང་ཚེ་༸རྒྱལ་དབང་མཆོག་གིས་བཀའ་སློབ་གནང་ན་ཚང་མས་བརྩི་བཀུར་ཞུས་ཏེ་ཆིག་སྒྲིལ་དམ་མཐུན་ངང་གནས་ཐུབ་པ་དང་། ༸རྒྱལ་དབང་མཆོག་གཤེགས་པ་ཤེས་ན་སོག་པོའི་ནང་རྒྱ་མིས་དཀྲུགས་ཤིང་རྒྱག་རྒྱུའི་ཉེན་ཁ་ཆེན་པོ་ཡོད་པ་མ་ཟད། རྩེ་ཕོ་བྲང་ཡང་བཞེངས་སྐྲུན་ཚར་མེད་པ་སོགས་ལ་དགོངས་ཏེ་དེ་ལྟར་གསང་རྒྱ་གནང་ཡོད།"
    },
    {
        "question": "སྡེ་སྲིད་སངས་རྒྱས་རྒྱ་མཚོས་གསང་རྒྱ་གསལ་བསྒྲགས་ག་དུས་གནང་ཡོད་མེད་དང་། དུས་སྐབས་དེར་མན་ཇུའི་གོང་མ་སུ་ཡིན་མིན་ངོས་འཛིན་ཐོག པེ་ཅིང་དུ་གསང་རྒྱ་གསལ་བསྒྲགས་གནང་བར་མི་སྣ་སུ་ཞིག་ཕེབས་ཡོད་མེད་དང་བོད་ཁུལ་དུ་གསང་རྒྱ་གསལ་བསྒྲགས་གནང་མི་རྣམས་སོ་སོ་ནས་ངོས་འཛིན་བྱོས།",
        "answer": "སྡེ་སྲིད་སངས་རྒྱས་རྒྱ་མཚོས་གསང་རྒྱ་ཕྱིར་བསྒྲགས་བྱ་རྒྱུའི་དུས་ལ་བབས་པའི་ལུང་བརྟག་ཐོན་པ་ལྟར་མེ་བྱི་ ༡༦༩༦ ལོར་ཐོག་མར་༸རྒྱལ་བའི་ཡབ་ཡུམ་གཉིས་ལ་གསང་རྒྱ་གནང་བའི་རྒྱུ་མཚན་དང་ད་ལྟ་ཡང་སྲིད་དུ་ནང་དོན་ཐུགས་གཏན་འཁེལ་ཚུལ་གྱི་གསར་རྒྱ་བརྟོལ་གནང་བ་དང་། དུས་སྐབས་དེར་མན་ཇུའི་གོང་མ་ནི་ཁང་ཤིའི་ཡིན་ཞིང་། པེ་ཅིང་ཕྱོགས་སུ་གསང་བརྟོལ་གནང་བར་ཞབས་དྲུང་ངག་དབང་གཞོན་ནུ་ཆེད་གཏོང་གིས་གསང་རྒྱ་གསང་བརྟོལ་གནང་ཡོད་པ་དང་། དེ་བཞིན་བོད་ཁུལ་དུ་གསང་རྒྱ་གསང་བརྟོལ་གནང་མི་ནི་རྩེའི་ཚོམ་ཆེན་རྙིང་པར་སྲིད་སྐྱོང་དྲུང་ཡིག་བསྟན་འཛིན་དབང་པོ་དང་། དཀོན་མཆོག་རབ་བརྟན་ནས་སེ་འབྲས་ཀྱི་སློབ་དཔོན་སོགས་དང་། ཚོམ་ཆེན་སྟེང་དུ་ཆ་དཀར་བ་པདྨ་བསོད་ནམས་ནས་གཞུང་ཞབས་སེར་སྐྱ་དང་། འབྲས་སྤུངས་སུ་གྲ་ནང་པ་པདྨ་ཚེ་རིང་། སེ་རར་རྡོ་རྗེ་ནོར་བུ། དགའ་ལྡན་དུ་ཆུ་ཤུར་དབུ་བཞི་པ། ལྷ་ས་པ་ཚང་འཛོམས་སར་མི་དཔོན་ཞང་གྲོང་པ་རྡོ་རྗེ་སོགས་ནས་གསང་བརྟོལ་གནང་བས་གཞུང་ཞབས་ཁ་ཅིག་མ་གཏོགས། དེ་བྱིངས་སེར་སྐྱ་མཆོག་དམན་ཚང་མས་དགའ་སྐྱོའི་མཆི་མ་དབང་མེད་དུ་ཤོར་དགོས་པ་བྱུང་བ་སོགས་གསང་བརྟོལ་གནང་བའོ།།"
    },
    {
        "question": "སྡེ་སྲིད་སངས་རྒྱས་རྒྱ་མཚོ་དང་ལྷ་བཟང་ཁང་གི་དབར་འགལ་ཟླ་བྱུང་བའི་རྒྱུ་རྐྱེན་གང་ཞིག་ཡིན་མིན་ངོས་འཛིན་དང་། བར་དུ་འགལ་ཟླའི་འཕེལ་རིམ་ཇི་ལྟར་དང་མཐར་སྡེ་སྲིད་སངས་རྒྱས་རྒྱ་མཚོ་སུ་ཞིག་གིས་བཀྲོངས་མིན་ཕྲིས།",
        "answer": "སྡེ་སྲིད་དང་ལྷ་བཟང་བར་འགལ་ཟླ་བྱུང་རྐྱེན་ནི་ལྷ་བཟང་ཁང་ཁྲིར་འཁོད་མ་ཐག་བོད་ཀྱི་སྲིད་དབང་འཕྲོག་པའི་གོ་སྐབས་ཤིག་ཏུ་མཐོང་སྟེ་ཕྱི་ནང་གི་བྱ་བར་ཐེ་བྱུས་དང་སྡེ་སྲིད་རིན་པོ་ཆེས་མན་ཇུ་གོང་མར་བརྩི་བཀུར་མེད་ལུགས་དང་ཚངས་དབྱངས་རྒྱ་མཚོར་ཚུལ་མིན་བྱ་སྤྱོད་མང་ལུགས་སོགས་ཀྱི་འཆལ་གཏམ་སྤེལ་ཏེ་དྲག་ཤུགས་ཀྱིས་དབང་ཆ་འཕྲོག་ཐབས་བྱས་པ་སོགས་ལས་འགལ་ཟླ་བྱུང་ཡོད་པ་དང་། ལྷ་བཟང་གིས་དེ་ལྟར་འགལ་རྐྱེན་བརྩམས་པ་ལས་རིམ་བཞིན་འགལ་ཟླ་ཇེ་ཆེར་གྱུར་ཚུར་ནི་ལྷ་བཟང་ཁཱང་གིས་དེ་ལྟར་དབང་ཆ་འཕྲོག་འདོད་བྱས་རུང་སྡེ་སྲིད་རིན་པོ་ཆེས་དབང་ཆ་ཤོར་འདོད་མེད་སྟབས་སོག་སྡེ་དབར་གྱི་འགལ་བ་སྤྱད་དེ་ལྷ་བཟང་ཁཱང་མཐར་སྐྲོད་ཀྱི་ཐབས་ཇུས་བཟུང་བས་ཕན་ཚུན་འགལ་ཟླའི་འཐབ་འཁྲུག་ཇེ་ཆེར་གྱུར་ཡོད། ཆུ་ལུག ༡༧༠༣ ལོར་སྨོན་ལམ་ཆེན་མོའི་སྐབས་ལྷ་བཟང་གིས་བཀོད་མངགས་ལྟར་སྡེ་སྲིད་ཀྱི་ཞབས་འབྲིང་འགའ་ཞིག་བསད་པའི་གནས་ཚུལ་ཐབས་སྡུག་དེ་བྱུང་རྐྱེན་ལས་སྡེ་སྲིད་ཀྱིས་དམག་དཔུང་བསྐོངས་ཏེ་དམག་འཐབ་བྱས་པས་ལྷ་བཟང་ཁཱང་འདམ་གཞུང་བར་དུ་མཐར་སྐྲོད་ཐུབ་རུང་།  ལྷ་བཟང་ཁཱང་གིས་སླར་ཡང་དཔུང་དམག་བསྐྱར་སྒྲིག་ཀྱིས་ཚུལ་རྒོལ་བྱས་སྟབས་དམག་འཁྲུག་ཆེན་པོ་ལངས་ཏེ་སེ་འབྲས་དགའ་གསུམ་གྱི་འཐུས་མི་དང་འཇམ་དབྱངས་བཞད་པས་འདུམ་འགྲིག་མཛད། ཤིང་བྱ་༡༧༠༥ ལོར་སླར་ཡང་འཁྲུག་རྐྱེན་བྱུང་བས་༸རྒྱལ་བ་ཚངས་དབྱངས་རྒྱ་མཚོ་སོགས་གོང་འཐུས་རྣམས་ཀྱིས་བར་འདུམ་མཛད་ཅིང་སྡེ་སྲིད་ཟུར་བ་བྱས་ཏེ་ཁོང་གི་ཚབ་ཏུ་སྲས་ངག་དབང་རིན་ཆེན་བྱ་རྒྱུ་དང་ལྷ་བཟང་མཚོ་སྔོན་ལ་ལོག་རྒྱུ་གཏན་འབེབས་མཛད་མོད། ལྷ་བཟང་གིས་ཕྱིར་ལོག་ཁུལ་གྱིས་དཔུང་དམག་བསྐྱར་སྒྲིག་བྱས་ཏེ་ལྷ་སར་དམག་དྲངས་པས་སྡེ་སྲིད་ཕམ་ཉེས་བྱུང་ཞིང་། མཐར་སྡེ་སྲིད་རིན་པོ་ཆེ་ལྷ་བཟང་ཁཱང་གི་ཆུང་མ་རྒྱལ་མོ་ཚེ་རིང་བཀྲིས་ཀྱིས་བཀྲོངས་བ་བཅས་སོ།།"
    },
    {
        "question": "སྡེ་སྲིད་སངས་རྒྱས་རྒྱ་མཚོ་བཀྲོངས་རྗེས་ཁོང་གི་སྲས་དང་བདག་མོ་བཅས་ཀྱི་གནས་སྟངས་ཇི་ཆགས་ཀྱི་ཁུངས་ཡོད་མེད་ཇི་ལྟར་དང་། ལྷ་བཟང་ཁཱང་གིས་དབང་ལུང་བསྒྱུར་རྗེས་༸རྒྱལ་བ་ཚངས་དབྱངས་རྒྱ་མཚོའི་མཛད་པར་སྐྱོན་འདོགས་ཇི་ལྟར་བྱས་མིན་ཕྲིས།",
        "answer": "སྡེ་སྲིད་ཀྱི་སྲས་དང་བདག་མོ་བཅས་ཀྱི་གནང་སྟངས་ཇི་ཆགས་སྐོར་ལ་གཏམ་སྙན་ལྷའི་ཏམྦུ་རའི་སྒྲ་དབྱངས་ཞེས་པའི་ནང་སྡེ་སྲིད་སངས་རྒྱས་རྒྱ་མཚོའི་སྲས་སྡེ་པ་ངག་དབང་རིན་ཆེན་དང་སྡེ་པ་ངག་དབང་བརྩོན་འགྲུས། སྲས་མོ་གཅིག དྲུང་འཁོར་འགའ་ཤས་ལྷ་བཟང་ཁཱང་གིས་རྒྱ་སོག་ཡུལ་གྲུར་སྤྱུགས་ཚུལ་གསལ་བ་དང་། དཔག་བསམ་རིན་པོ་ཆེའི་སྙེ་མའི་ནང་ས་ཁྱི་ ༡༧༡༨།༡༡ པའི་ནང་སྡེ་སྲིད་ཀྱི་རིགས་སྲས་བགྲེས་པ་གཉིས་མཇལ་བཅར་ཞུས་པར་ཐུགས་མཉེས་ཆེན་པོ་མཛད་ཅེས་གསལ་བར་གཞིགས་ཚེ་ལྷ་བཟང་ཁཱང་གིས་བསད་པ་མིན་པར་རྒྱང་འབུད་བཏང་བར་མངོན་ནོ། །ལྷ་བཟང་ཁཱང་གིས་༸རྒྱལ་མཆོག་དྲུག་པའི་མཛད་པར་སྐྱོན་བརྗོད་བྱས་ཚུལ་ནི་ལྷ་བཟང་ཁཱང་གིས་བོད་ལྗོངས་ལ་དབང་ལུང་བསྒྱུར་རྗེས་༸རྒྱལ་དབང་མཆོག་གི་མཛད་པར་སྐྱོན་བརྗོད་དང་། མེ་ཁྱི་ ༡༧༠༦།༥།༡ ཉིན་༸རྒྱལ་དབང་མཆོག་སོག་དམག་འཇོག་ཡུལ་ལྷ་ཀླུར་གདན་འདྲེན་གྱིས་༸རྒྱལ་མཆོག་ལྔ་པའི་ཡང་སྲིད་མིན་ཚུལ་དྲིལ་བསྒྲགས་ཐོག སོག་ཡུལ་དུ་གདན་འདྲེན་ཞུ་རྒྱུ་ཡིན་ཚུལ་དང་མེ་ཁྱི་ ༡༧༠༦།༥།༡༧ ཉིན་ལྷ་ཀླུ་ནས་གདན་འདྲེན་སྐབས་འབྲས་སྤུངས་ཀྱི་དགེ་འདུན་པ་རྣམས་ནས་ཚེ་སྲོག་ལ་འཛེམ་མེད་ཀྱིས་སོག་དམག་ལས་འཕྲོགས་ཏེ་དགའ་ལྡན་ཕོ་བྲང་དུ་གདན་ཞུ་གནང་རུང་། ལྷ་བཟང་གིས་དཔུང་དམག་བཏང་སྟེ་དགེ་འདུན་པ་མང་པོའི་ཚེ་སྲོག་ཤོར་དོགས་ཀྱིས་༸རྒྱལ་དབང་རང་ཉིད་སོག་དམག་གི་ཁྲོད་དུ་ཕེབས་ཤིང་རིམ་གྱིས་སོག་ཡུལ་དུ་གདན་ཞུས་ལྟར་ཕེབས་ཤིང་འདམ་ནས་བསྙུན་བཞེས་ཀྱིས་མདོ་སྨད་ས་ཁོངས་ཀུན་དགའ་ནོར་ཞེས་པར་མྱ་ངན་འདས་པའོ།།"
    },
    {
        "question": "ལྷ་བཟང་ཁཱང་གི་དུས་བོད་འབྲུག་དབར་དམག་འཁྲུག་བྱུང་རྐྱེན་གཙོ་བོ་གང་ཞིག་ཡིན་མིན་དང་དུས་སྐབས་དེར་འབྲུག་སྡེ་སྲིད་སུ་ཞིག་ཡིན་མིན་དང་། ལྷ་བཟང་ཁཱང་གིས་འབྲུག་ཡུལ་དུ་དཔུང་འཇུག་བྱེད་དོན་གང་ཡིན་ནམ།",
        "answer": "ལྷ་བཟང་ཁཱང་གི་དུས་བོད་འབྲུག་དམག་འཁྲུག་བྱུང་རྐྱེན་གཙོ་བོ་ནི་ཤིང་རྟ་ ༡༧༡༤ ལོར་མོན་རྟ་དབང་དགའ་ལྡན་རྣམ་རྒྱལ་ལྷ་རྩེ་སོགས་དགོན་པ་གཉིས་འཁོན་རྩོད་བྱུང་བ་ནི་བོད་འབྲུག་དམག་འཁྲུག་བྱུང་བའི་རྒྱུ་རྐྱེན་གཙོ་བོ་དེ་ཡིན། དུས་སྐབས་དེར་ལྷོ་འབྲུག་གི་སྡེ་སྲིད་འབྲུག་རྒྱས་རྒྱའུ་ནས་ཡིན་པ་དང་། ལྷ་བཟང་ཁཱང་གིས་འབྲུག་ཡུལ་དུ་དཔུང་འཇུག་བྱེད་དོན་ནི་ལྷ་བཟང་ཁཱང་གིས་འབྲུག་སྡེ་སྲིད་འབྲུག་རྒྱས་རྒྱའུ་ནས་ལ་ཆབ་ཤོག་གཅིག་བཏང་ཡོད་པ་དང་དེའི་ནང་ཕན་ཚུན་དམག་འཁྲུག་མི་དགོས་པ་གཙོ་བཟུང་ཐོག སྔར་ཆོས་རྗེ་སངས་རྒྱས་རྒྱ་མཚོས་མཛད་པའི་གཏན་ཆིངས་ཇི་མཛད་ལས་མི་འགྱུར་བར་གནས་གལ་ཆེ་ཞིང་དེ་ལྟར་མ་བྱུང་ན་དཔུང་དམག་གཏོང་རྒྱུ་ཡིན་ཚུལ་འཁོད་ཡོད་པ་དེར་འབྲུག་སྡེ་སྲིད་ནས་མཉམ་འཇོག་མ་བྱས་པའི་ཉེར་ལེན་ལས་ལྷ་བཟང་ཁཱང་རང་ཉིད་དཔུང་དམག་དང་བཅས་ཕྱོགས་ཁག་གསུམ་ནས་འབྲུག་ཡུལ་དུ་དཔུང་འཇུག་གིས་དམག་འཐབ་བྱས་ཏེ་རྒྱལ་ཁ་ཆེན་པོ་ཐོབ་ཡོད་ལ་དེ་ནི་དགའ་ལྡན་ཕོ་བྲང་གི་དུས་ལྷོ་འབྲུག་ལ་དམག་བརྒྱབ་ནས་དམག་ཐོབ་པ་དང་པོ་དེ་ཡིན།"
    },
    {
        "question": "འཇུན་སྒར་པ་ཚེ་དབང་རབ་བརྟན་གྱིས་ལྷ་བཟང་ཁཱང་ལ་དཔུང་འཇུག་བྱེད་པའི་རྒྱུ་མཚན་གཙོ་བོ་གང་ཞིག་ཡིན་མིན་དང་། འཇུན་སྒར་པས་གཡོ་ཐབས་ཅི་ཞིག་ལ་བརྟེན་ནས་ལྷ་བཟང་ཁཱང་ཕམ་ཉེས་སུ་བཏང་ཡོད་མེད་ཕྲིས།",
        "answer": "འཇུན་སྒར་པ་ཚེ་དབང་རབ་བརྟན་གྱིས་ལྷ་བཟང་ཁཱང་ལ་དཔུང་འཇུག་བྱེད་པའི་རྒྱུ་མཚན་གཙོ་བོ་ནི་འཇུན་སྒར་བ་དང་རྒྱ་ནག་མན་ཇུ་གཞུང་གཉིས་དམག་འཁྲུག་རྒྱག་བཞིན་པའི་སྐབས། བོད་ནས་ལྷ་བཟང་ཁཱང་གིས་རྒྱ་ནག་ལ་ངོ་རྒོལ་གྱི་རྣམ་པ་སོགས་གང་ཡང་མ་ཐོན་པའི་ཉེར་ལེན་ལས་མན་ཇུའི་ཤུགས་མདོ་སྨད་ཕྱོགས་སུ་རིམ་གྱིས་སླེབས་པས་མཇུན་སྒར་པས་ཐོག་མར་དབུས་གཙང་བླངས་པ་དང་དེ་རྗེས་མན་ཇུར་ཁ་གཏད་གཅོག་དགོས་བསམ་སྟེ་དཔུང་འཇུག་བྱས་སོ། །"
    },
    {
        "question": "ཕོ་ལྷ་བ་བསོད་ནམས་སྟོབས་རྒྱལ་ལྷ་བཟང་ཁཱང་གི་གསེར་ཡིག་པར་ཇི་ལྟར་གྱུར་ཚུལ་དང་ལྷ་བཟང་ཁཱང་ཕམ་ཉེས་སུ་བཏང་རྗེས་ཕོ་ལྷ་བའི་གནས་སྟངས་ཇི་ཆགས་དང་། ཁོང་དང་མངའ་རིས་སྐོར་སྒར་དཔོན་ཁཱང་ཆེན་ནས་བསོད་ནམས་རྒྱལ་པོ་གཉིས་ཀྱིས་འཇུན་སྒར་པ་མཐར་སྐྲོད་གཏོང་བའི་དགོངས་གཞི་ཇི་ཡིན་དང་། མཐར་ཁོང་གཉིས་ཆིག་སྒྲིལ་གྱིས་འཇུན་སྒར་པར་ཁ་གཏད་བཅག་ཚུལ་ཕྲིས།",
        "answer": "ཕོ་ལྷ་བ་ལྷ་བཟང་ཁཱང་གི་གསེར་ཡིག་པར་ཇི་ལྟར་གྱུར་ཚུལ་ནི་ལྕགས་སྟག ༡༧༡༠ལོར་མཚོ་སྔོན་ཁུལ་དེའི་ཆིང་བོ་ཤོའུ་ཆི་ནས། དབུས་གཙང་ཕྱོགས་སུ་དཔུང་དམག་སྐུལ་ཚུལ་གྱི་གཏམ་འཆལ་ཞིག་བྱུང་སྐབས་རྒྱལ་པོ་ལྷ་བཟང་རང་གི་སྲས་བགྲེས་པ་དཔུང་དམག་བཅས་ནག་ཆུ་ཕྱོགས་སུ་བཏང་བ་དང་། དབུས་གཙང་ཡས་མས་ཀུན་ཏུ་དཔུང་ཆེན་འདེགས་པའི་བསྐུལ་ཡིག་གཏོང་སྐབས་ཕོ་ལྷ་བ་ཡི་གེའི་འཇུག་པ་ཡངས་པས་དེ་ནས་བཟུང་རྒྱལ་པོ་ལྷ་བཟང་ཁཱང་གི་གསེར་ཡིག་པར་གྱུར་བའོ། །ལྷ་བཟང་ཁཱང་ཕམ་ཉེས་སུ་གྱུར་རྗེས་ཕོ་ལྷ་བའི་གནང་སྟངས་ཇི་ཆགས་ནི་ཕོ་ལྷ་བ་ལྷ་བཟང་ཁཱང་གི་གསེར་ཡིག་པ་ཡིན་སྟབས་ལྷ་བཟང་ཁཱང་ཕམ་ཉེས་བཏང་རྗེས་ཁོང་ཡང་འཇུ་བཟུང་བྱས་ཤིང་སྲོག་ཐོག་གི་ཉེན་ཁའི་མཚམས་སུ་ཕོ་ལྷ་བ་རང་ཉིད་དང་འདྲིས་ཆེ་བའི་སྡེ་སྲིད་སྟག་རྩེ་ཞབས་དྲུང་དང་། འཇུན་སྒར་པའི་རིགས་ཡིན་པ་འབྲས་སྤུངས་སྒོ་མང་མཁན་པོ་ངག་དབང་ཕུན་ཚོགས་གཉིས་ཀྱིས་ཞུ་བསྐུལ་བྱས་པ་ལས་ཕོ་ལྷ་བ་རང་ཉིད་ཀྱི་གཞིས་སུ་ལུགས་མཐུན་གྱི་བསྡད་ཆོག་པ་བྱུང་ངོ་། །ཕོ་ལྷ་བ་དང་ཁཱང་ཆེན་པ་གཉིས་ནས་འཇུན་སྒར་པ་མཐར་སྐྲོད་གཏོང་བའི་དགོངས་གཞི་ནི་ཕོ་ལྷ་བས་ཁཱང་ཆེན་པར་བཏང་བའི་ཡི་གེའི་ནང་༸རྒྱལ་བའི་བསྟན་པ་མེད་པར་བཟོ་མཁན་འཇུན་སྒར་པ་མཐར་སྐྲོད་བཏང་ནས་རིས་མེད་ཀྱི་བསྟན་པ་རྣམས་ཇེ་རྒྱས་ཇེ་འཕེལ་དུ་བྱ་བའི་བསམ་པ་ལས་གཞན་མེད་ན་ཞེས་གསལ་བ་ལྟར་རྒྱལ་བསྟན་སླར་གསོ་དང་རྒྱས་ཕྱིར་དུ་ཡིན་པ་ཆེས་གསལ་ལོ། མཐར་ཁོང་གཉིས་ཆིག་སྒྲིལ་གྱིས་འཇུན་སྒར་པར་ཁ་གཏད་བཅག་ཚུལ་ནི་མངའ་རིས་སྐོར་གསུམ་གྱི་ཡུལ་དམག་བསྡུ་བསྐོངས་ཀྱིས་རིམ་པས་ས་དགའ། གྲོ་ཤོད། ཤེལ་དཀར། ལྷ་ངམ་ཕུན་གསུམ་ས་སྐྱ་སོགས་བརྒྱུད་གཙང་གམ་པ་ལ་ཡན་ལ་འཇུན་སྒར་བའི་བཀོད་བྱུས་འགྲོ་ས་མེད་པ་བཟོས་པ་སོགས་ཀྱིས་འཇུན་སྒར་པར་ཁ་གཏད་བཅག་གོ།"
    },
    {
        "question": "འཇུན་སྒར་བ་ཚེ་དབང་རབ་བརྟན་གྱིས་བོད་ལ་དུས་ཡུན་ཇི་ཙམ་རིང་དབང་སྒྱུར་བྱས་མིན་དང་དབང་སྒྱུར་བྱེད་རིང་བོད་འབངས་ཀྱིས་མི་དགའ་བར་གྱུར་དོན་དང་དུས་སྐབས་དེར་༸རྒྱལ་དབང་བདུན་པ་མདོ་སྨད་ནས་དབུས་སུ་གདན་འདྲེན་ཞུ་རྒྱུའི་གྲོས་ཆོད་འཇོག་མཁན་གྱི་མི་སྣ་སུ་དང་སུ་ཞིག་ཡིན་མིན་ངོས་འཛིན་ཐོག འཇུན་སྒར་བའི་མཐའ་མའི་གནས་སྟངས་ཇི་ཆགས་ཕྲིས།",
        "answer": "འཇུན་སྒར་བས་བོད་ལ་དབང་སྒྱུར་དུས་ཡུན་ལོ་ངོ་བཞིའི་རིང་བྱས་པ་དང་དབང་སྒྱུར་བྱེད་རིང་བོད་འབངས་ཀྱིས་མི་དགའ་བར་གྱུར་དོན་ནི་འཇུན་སྒར་བས་རྙིང་མའི་ཆོས་ལ་སྡང་ཟུག་ཆེན་པོ་བྱས་པ་མ་ཟད། བོད་མི་སེར་སྐྱ་ཡོངས་ཀྱི་བསྒྲུབ་བྱའི་སྙིང་པོ་༸རྒྱལ་བའི་མཆོག་སྤྲུལ་རིན་པོ་ཆེ་དབུས་སུ་གདན་ཞུ་བྱ་རྒྱུ་དེ་ཡིན་པ་ལྟར་འཇུན་སྒར་པ་བོད་ནང་འཛུལ་དུས་ཁས་ལེན་དེ་ལྟར་བྱས་ཡོད་ཀྱང་། ད་ཆ་གདན་ཞུ་མི་ཐུབ་པས་རིམ་གྱིས་བོད་འབངས་མི་དགའ་བར་གྱུར་རོ། དུས་སྐབས་དེར་༸རྒྱལ་དབང་མཆོག་མདོ་སྨད་ནས་དབུས་སུ་གནད་ཞུའི་གྲོས་ཆོད་འཇོག་མཁན་ནི་སྦྱིན་བདག་གི་གཙོ་བོ་བསྟན་འཛིན་ཆིང་ཝང་དང་དགའ་ལྡན་ཇུ་ནང་། གཞན་ཡང་སོག་ཡུལ་དང་མཚོ་སྔོན་ཕྱོགས་ཀྱི་དཔོན་ཁག་རྣམས་ཡིན་པ་དང་། མཐར་འཇུན་སྒར་པའི་གནས་སྟངས་ཇི་ལྟར་ཆགས་ཚུལ་ནི་སྟོད་ཕྱོགས་ནས་ཁཱང་ཆེན་པ་དང་ཕོ་ལྷ་བ་གཉིས་ནས་དམག་སྐུལ་བ་དང་། མདོ་སྨད་ཕྱོགས་ནས་༸རྒྱལ་བའི་ཡང་སྲིད་རིན་པོ་ཆེ་རྒྱ་སོག་གི་སྦྱིན་བདག་རྣམས་ནས་ཕེབས་སྐྱེལ་དང་བཅས་ཆིབས་སྒྱུར་གྱིས་དཔུང་ཟིལ་སྦིར་གྲགས་ཆེ་བའི་ཐོག དབུས་ནས་སྡེ་པ་ང་ཕོད་སོགས་ཀྱིས་འཇུན་སྒར་པར་ངོ་རྒོལ་བྱས་རྐྱེན་སོགས་ལས་འཇུན་སྒར་པ་དཔོན་དམག་རྣམས་བཟོད་ཐབས་བྲལ་ཏེ་ཚོ་ཁག་གཉིས་བྱས་ཏེ་བྲོས་ཀྱང་ཁཱང་ཆེན་སོགས་ནས་རྗེས་འདེད་བཏང་སྟེ་མཐར་ཕམ་ཉེས་སུ་བཏང་བའོ།།     །།"
    },
    {
        "question": "བོད་ཀྱི་རྒྱལ་ཚབ་ཀྱི་ཐོག་མ་དུས་ནམ་ཞིག་ལ་གནས་སྟངས་ཅི་འདྲ་ཞིག་གི་འོག་ནས་བྱུང་བ་དང་། བོད་ཀྱི་རྒྱལ་ཚབ་ཀྱི་ཐོག་མ་སུ་ཞིག་བསྐོ་གཞག་གནང་མིན་དང་བསྐོ་གཞག་བྱས་པ་དང་མཉམ་དུ་ཆོ་ལོ་ཞིག་སྩལ་ཡོད་པ་དེའི་མིང་དང་ཆོ་ལོ་དེ་བོད་སྐད་དུ་ཅི་ཞིག་ཟེར་གྱི་ཡོད་མེད་ཕྲིས།",
        "answer": "བོད་ཀྱི་རྒྱལ་ཚབ་ཀྱི་ཐོག་མ་༸རྒྱལ་བ་སྐུ་ཕྲེང་བརྒྱད་པའི་དུས་སྐབས་སུ་བྱུང་བ་ཞིག་ཡིན་པ་དང་། དེ་ལྟར་བྱུང་དོན་ནི་༸རྒྱལ་བའི་ཡང་སྲིད་དེས་ཆབ་སྲིད་ཀྱི་ཐུགས་འགན་མ་བཞེས་པ་དེ་སྲིད་དུ་བླ་སྤྲུལ་ཞིག་༸རྒྱལ་ཚབ་ཏུ་བསྐོ་གཞག་མཛད་ན་འོས་ཚུལ་བཀའ་བློན་རྣམས་དང་སྐུ་བཅར་ཁག་སོགས་བསམ་གྲོས་གཅིག་མཐུན་བྱུང་བ་ལ་བརྟེན་ནས་བྱུང་བ་ཞིག་ཡིན་པ་དང་། དེ་ལྟ་བུའི་གནས་སྟངས་འོག་བླ་སྤྲུལ་ཞིག་རྒྱལ་ཚབ་དུ་བསྐོ་གཞག་མཛད་རྒྱུའི་བསམ་གྲོས་གཅིག་མཐུན་བྱུང་བ་ལྟར་སྤྱི་མོས་ཀྱིས་དེ་མོ་སྤྲུལ་སྐུ་ངག་དབང་འཇམ་དཔལ་བདེ་ལེགས་རྒྱ་མཚོ་བོད་ཀྱི་རྒྱལ་ཚབ་ཏུ་བསྐོ་གཞག་གནང་། ཁོང་རྒྱལ་ཚབ་ཏུ་བསྐོ་གཞག་གནང་བ་དང་མཉམ་དུ་ཆོ་ལོ་ཞིག་སྩལ་ཡོད་པ་དེའི་མིང་ནི་ནོ་མི་ཧན་གྱི་ཆོ་ལོ་ཡིན་པ་དང་། ནོ་མི་ཧན་ཞེས་པ་དེ་སོག་སྐད་ཡིན་ཞིང་བོད་སྐད་དུ་བསྒྱུར་ན་ཆོས་ཀྱི་རྒྱལ་པོ་ཟེར་རོ།།"
    },
    {
        "question": "དུས་སྐབས་དེར་འབྲུག་སྡེ་སྲིད་ཤེས་རབ་དབང་ཕྱུག་ནས་རྒྱལ་ཚབ་དང་བཀའ་ཤག་བཅས་ལ་རེ་བསྐུལ་ཞུས་དོན་ལྟར་འབྲུག་ནས་བོད་དུ་སློབ་སྦྱོང་བྱེད་པར་མི་སྣ་གང་དག་འབྱོར་མིན་དང་། ཁོང་ཚོའི་དགེ་རྒན་དུ་བསྐོ་གཞག་བྱས་པའི་མི་སྣ་དེ་དག་ངོས་འཛིན་ཐོག ༸གོང་མ་ཆན་ལུང་གིས་ཞེ་ཧོ་ཡུལ་དུ་པོ་ཏཱ་ལ་དང་བཀྲིས་ལྷུན་པོ་ཞེས་པའི་ཆོས་སྡེ་གསར་རྒྱག་སྐབས་མཁན་སློབ་དང་དབུ་མཛད་གཏོང་གནང་ཡོང་བའི་རེ་བསྐུལ་ཞུས་དོན་ལྟར་སུ་དང་སུ་ཞིག་བཏང་ཡོད་མེད་ཕྲིས།",
        "answer": "འབྲུག་ནས་བོད་དུ་སྒྲ་དང་སྙན་ངག་སྦྱོང་བར་མཚན་ཉིད་སློབ་དཔོན་རྒྱ་མཚོ་དང་མི་དྲག་གི་ཚ་རིགས་གྲྭ་པ་བཞི་བཅས་འབྱོར་ཡོད་པ་དང་། དེ་དག་གི་ཆེད་དུ་བསྐོ་གཞག་བྱས་པའི་དགེ་རྒན་དུ་བླ་མ་ཆོས་རྫོང་པ་དང་རག་ཤག་དགེ་རྒན་གཉིས་བསྐོ་གཞག་གནང་ཡོད། ༸གོང་མ་ཆན་ལུང་གིས་གདན་ཞུ་གནང་དོན་ལྟར་རྒྱ་བོད་མཆོད་ཡོན་གྱི་འབྲེལ་བར་དགོངས་ཏེ་སྒོ་མང་དགེ་བཤེས་སྲས་རྒྱུད་མཁན་པོ་སངས་རྒྱས་འོད་ཟེར། སྒོ་མང་མདུང་ནག་ཞབས་དྲུང་ངག་དབང་ཆོས་གྲགས། བློ་གླིང་བློ་བཟང་ཆོས་གྲགས། དབུ་མཛད་རྒྱུད་སྨད་དགེ་སློང་ངག་དབང་རིན་ཆེན་སོགས་བརྫོངས་བདའ་མཛད་དོ།།"
    },
    {
        "question": "གོར་བོད་གཉིས་དམག་འཁྲུག་བྱུང་བའི་རྒྱུ་རྐྱེན་ལ་ཕྱོགས་གཉིས་པོའི་འདོད་ཚུལ་ཇི་ལྟར་དང་། གོར་བོད་དམག་འཁྲུག་དེ་གོར་ཁའི་རྒྱལ་པོ་སུ་ཞིག་དང་༸རྒྱལ་བ་སྐུ་ཕྲེང་སུ་ཞིག་གི་དུས་སུ་བྱུང་བ་ཡིན་ནམ།",
        "answer": "གོར་བོད་དབར་དམག་འཁྲུག་བྱུང་བའི་རྒྱུ་རྐྱེན་ལ་ཕྱོགས་གཉིས་པོའི་འདོད་ཚུལ་ལས་དང་པོ་བོད་ཕྱོགས་ཀྱིས་ངོས་འཛིན་བྱེད་སྟངས་ནི་འབྲུག་པས་གོར་ཁར་རྒྱུད་བསྐུལ་བྱས་ཏེ་འབྲས་ལྗོངས་སུ་བཙན་འཛུལ་བྱས་པར་བོད་གཞུང་ནས་འབྲས་ལྗོངས་ལ་རྒྱབ་གཉེར་བྱས་པར་གོར་ཕྱོགས་འདོད་པ་མ་ཁེངས་པ་དང་གཅིག ཀུན་གཟིགས་པཎ་ཆེན་དཔལ་ལྡན་ཡེ་ཤེས་ཀྱི་ཕྱག་མཛོད་བློ་བཟང་སྦྱིན་པ་དང་ཞྭ་དམར་ཆོས་སྒྲུབ་རྒྱ་མཚོ་གཉིས་མ་འཆམ་པས་ཞྭ་དམར་བས་གོར་ཁར་རྒྱུད་བསྐུལ་གྱིས་བཀྲིས་ལྷུན་པོར་དཔུང་འཇུག་བྱས་པ་དང་གཉིས། བཀའ་བློན་མདོ་མཁར་བ་བསོད་ནམས་དབང་རྒྱལ་གྱིས་ས་མཚམས་ཚོང་རྭ་ཁག་ལ་ཁྲིམས་མཐུན་མ་བྱུང་ཁར། བལ་པོའི་ཚོང་ཟོག་ལ་སྒོ་ཁྲལ་འཕར་མ་བརྒྱབ་པ་བཅས་ཀྱི་རྒྱུ་རྐྱེན་ལས་གོར་བོད་དམག་འཁྲུག་བྱུང་བར་འདོད་དོ། གོར་ཕྱོགས་ནས་རྒྱུ་རྐྱེན་ལ་ངོས་འཛིན་བྱེད་སྟངས་ནི་བོད་པས་འབྲས་ལྗོངས་པའི་རྒྱབ་གཉེར་བྱས་ཏེ་གོར་བོད་བདེ་འཇགས་མ་བྱུང་བ་དང་། ཌམ་ནག་ལྷད་ཅན་དང་གོར་ཌམ་ལྷད་མེད་གཉིས་ལ་འཛའ་ཐང་གི་ཁྱད་པར་བཟོས་མེད་པ། བལ་པོའི་ཚོང་ཟོག་ལ་ཚོད་མེད་ཁྲལ་འགེལ་བྱས་པ། ལ་སྟོད་གཙང་ཁུལ་དུ་དམག་རྩེད་སྦྱོང་བརྡར་དང་རྫས་མདེལ་གསོག་འཇོག་བྱས་པ་བཅས་ཀྱི་རྒྱུ་རྐྱེན་ལས་གོར་དམག་གིས་དཔུང་འཇུག་མ་བྱེད་ཀ་མེད་བྱུང་བར་འདོད་དོ། གོར་བོད་དམག་འཁྲུག་དེ་གོར་ཁའི་རྒྱལ་པོ་རཏྣ་བཱ་ཐུར་ཤཱ་ཡི་དུས་སྐབས་དང་། ༸རྒྱལ་དབང་བརྒྱད་པའི་དུས་སྐབས་སུ་ཡིན་ནོ།།"
    },
    {
        "question": "གོར་བོད་དམག་འཁྲུག་ཐེངས་མ་དང་པོ་དུས་ནམ་ཞིག་ལ་ཇི་ལྟར་བྱུང་མིན་དང་། དུས་སྐབས་དེར་མན་ཇུ་གོང་མ་སུ་ཞིག་གིས་དམག་རོགས་སུ་དམག་དཔོན་སུ་དང་སུ་ཞིག་དམག་མི་དང་བཅས་བཏང་ཡོད་མེད་དང་དེ་དག་གིས་དམག་འཐབ་བྱས་ཡོད་མེད་ཕྲིས།",
        "answer": "གོར་བོད་དམག་འཁྲུག་ཐེངས་མ་དང་པོ་ནི་མེ་ལུག ༡༧༨༧ ཟླ་བ་༦པའི་ནང་བྱུང་བ་ཞིག་ཡིན་པ་དང་། ཇི་ལྟར་བྱུང་ཚུལ་ནི་ཞྭ་དམར་པའི་གཡོག་ཀརྨ་མཆོག་སྦྱིན་ནས་ས་སྣེ་ལམ་རྒྱུས་བྱས་ཏེ་གཉའ་ནང། རོང་ཤར། སྐྱིད་གྲོང་བཅས་རྫོང་ཁག་གསུམ་ལ་གློ་བུར་གོར་དམག་གིས་བཙན་འཛུལ་བྱས་པས་བོད་ཕྱོགས་ནས་གདོང་ལེན་གང་ཐུབ་གནང་རུང་མང་སྣེ་ཉུང་གིས་མ་བསྟེན་པར་རིམ་བཞིན་གོར་དམག་སྟོད་ཤེལ་དཀར་སོགས་སུ་འབྱོར། དུས་སྐབས་དེར་མན་ཇུ་གོང་མས་དམག་རོགས་སུ་རྒྱ་དཔོན་ངའོ་ཅང་ཅུན་དང་ཁྲིན་ཐའི་ཐུ། ཀྲང་རྡཱ་ལོ་ཕེ། མུ་རྡཱ་རིན་སོགས་རྒྱ་དམག་དང་བཅས་བཏང་ཡོད། དེ་ལྟར་ནའང་རྒྱ་དཔོན་དམག་དང་བཅས་པ་དེ་དག་གིས་བོད་སར་རྟ་ཁལ་མི་གསུམ་སོགས་ཀྱི་དཀའ་ངལ་བརྡབ་བསིགས་ཇི་ཙམ་བྱུང་རུང་དམག་འཐབ་ཉིན་གཅིག་ཀྱང་མ་བྱས་པར་ཞི་ཆིངས་ཁོ་ན་ཡོང་ཐབས་བྱས་ཏེ་གནས་སྡོད་བྱས་སོ།།"
    },
    {
        "question": "གོར་བོད་དབར་ཆིངས་ཡིག་འཇོག་དུས་བོད་ཕྱོགས་ཀྱི་སྐུ་ཚབ་དང་གོར་ཁའི་སྐུ་ཚབ་རྣམ་པའི་མིང་དང་། ཆིངས་ཡིག་འཇོག་ཡུལ་གྱི་ས་གནས་དང་། བར་དཔང་དུ་རྒྱལ་ཁབ་སུའི་སྐུ་ཚབ་མི་སྣ་གང་དག་སླེབས་ཡོད་མེད་དང་ཆིངས་ཡིག་གི་ནང་དོན་ཇི་ཡིན་ཕྲིས།",
        "answer": "གོར་བོད་དབར་ཆིངས་ཡིག་འཇོག་དུས་བོད་ཀྱི་སྐུ་ཚབ་ཞབས་པད་རྡོ་རིང་བསྟན་འཛིན་དཔལ་འབྱོར། གཙང་མདའ་དཔོན་ལྕང་ལོ་ཅན་པ། རྩིས་དཔོན་བདེ་སྦུག་པ། རྩེ་མགྲོན་དོན་གྲུབ་ཕུན་ཚོགས། ས་བཀྲས་ཀྱི་སྐུ་ཚབ་བཅས་དང་། གོར་ཁའི་སྐུ་ཚབ་པ་བྷམ་ས་ཧེབ་ ཨ་ཆབ་སུ་སྦི་རྡན་ ཧ་སིར་ཛ་མ་རྡར་བཅས་ཡིན། ཆིངས་ཡིག་འཇོག་སའི་ས་གནས་ནི་བོད་ཀྱི་ས་ཐོག་སྐྱིང་གྲོང་ཡིན་ཞིང་། གོར་བོད་གཉིས་ཆིངས་ཡིག་ལ་གནས་ཆེད་བར་དཔང་དུ་རྒྱ་ནག་རྒྱལ་ཁབ་ཀྱི་བོད་སྡོད་མི་སྣ་མུ་ཨམ་བན་དང་ཀྲང་ཨང་བན་གཉིས་སླེབས་ཡོད། ཆིངས་དོན་ནི་གོར་ཁས་བཏོན་པ་ཞིག་ཡིན་པ་དང་དེའི་ནང་གཙོ་བོ་བོད་གཞུང་ནས་འབྲས་ལྗོངས་ལ་རྒྱབ་གཉེར་མི་ཆོག་པ་དང་། བལ་ཌམ་རྙིང་པ་རྣམས་བོད་ནང་གཏན་ནས་འགྲོ་རྒྱུགས་མི་ཆོག་པ། རྫོང་གཞིས་རེ་རེའི་བླུ་རིན་དུ་རྒྱ་དངུལ་རྡོ་ཚད་ལོངས་པ་སུམ་བརྒྱ་ཐམ་པ་རེ་ལོ་ལྟར་ཇི་སྲིད་བར་སྤྲོད་དགོས་ཞེས་གསལ་ཡོད། དེ་ལྟ་བུའི་ཟ་རྔམ་ཆེ་བའི་གོར་ཕྱོགས་ཀྱི་ཆིངས་དོན་དེར་བོད་པའི་སྐུ་ཚབ་ཚོས་སྣེ་ལེན་མ་བྱས་པར་ཉིན་ནས་ཉིན་མཐུད་གྲོས་བསྡུར་བྱས་པའི་མཐར། ཆིངས་དོན་ངོ་མར་བཅོས་སྒྱུར་མ་བཏང་རུང་། ཟུར་ཆིངས་ཤིག་བཞག་ཅིང་དེའི་ནང་འདི་ལོའི་རྫོང་འགོ་བཞིའི་བླུ་རིན་དུ་རྒྱ་དངུལ་རྡོ་ཚད་མ་སུམ་བརྒྱ་ཐམ་པ་འཕྲལ་སྤྲོད་བྱུང་རྗེས་རྫོང་གཞིས་རྣམས་རྩིས་སྤྲོད་བྱ་རྒྱུ་དང་། ཕྱི་ལོ་བལ་ཡུལ་དུ་སྐུ་ཚབ་སེར་སྐྱ་ཟུང་སྦྲེལ་གྱི་ཡམ་བུ་རྒྱལ་སར་ཆག་ཞུར་འབྱོར་ཚེ་དངུལ་འབོར་རྩ་ཆག་ཡོང་བའི་འགན་ལེན་བླ་མ་ཞྭ་དམར་པས་བྱ་རྒྱུ་ཡིན་ཚུལ་བཅས་འཁོད་ཡོད་དོ།།"
    },
    {
        "question": "གོར་བོད་དབར་ཟུར་ཆིངས་བཞག་པའི་ནང་དོན་ལྟར་རྫོང་འགོའི་བླུ་རིན་ཆག་ཞུའི་སླད་བལ་ཡུལ་དུ་སྔ་རྗེས་སུ་མི་སྣ་གང་དག་བཏང་ཡོད་མེད་དང་དེ་ལྟར་མི་སྣ་རིམ་པར་གཏོང་དགོས་དོན་དང་། མཐར་གོར་ཁས་གཡོ་ཐབས་ཅི་ཞིག་ལ་བརྟེན་ནས་བོད་ཀྱི་སྐུ་ཚབ་རྣམས་བསད་བཟུང་བྱས་སམ།",
        "answer": "རྫོང་འགོའི་ཆག་ཞུའི་སླད་བལ་ཡུལ་དུ་ཐེངས་དང་པོ་རྩེ་མགྲོན་དོན་གྲུབ་ཕུན་ཚོགས་དང་ཤོད་དྲུང་དོལ་སྤེར་གདོང་པ་གཉིས་བཏང་བ་དང་། ཐེངས་གཉིས་པར་སྐུ་བཅར་མཁན་ཆེན་སེར་སྨད་བླ་ཟུར་ཐོགས་མེད་དང་རྩིས་དཔོན་བདེ་སྦུག་པ་གཉིས་བཏང་ཞིང་། ཐེངས་གསུམ་པར་རྡོ་རིང་བསྟན་འཛིན་དཔལ་འབྱོར། གཡུ་ཐོག་བཀྲིས་དོན་གྲུབ་ཀྱི་གཙོས།  ཛ་སག་བླ་མ་སྐལ་བཟང་དར་རྒྱས། གཙང་མདའ་ལྕང་ལོ་ཅན་པ། རྣམ་སྲས་གླིང་པ། སྦན་རྩ་ལྷོ་པ། ལྕག་གྲོང་པ་ཐེལ་བོར་གདོང་པ། ཡར་འབྲོག་སྒོག་མཁར་པ་བཅས་སྐྱ་སེར་བདུན་བསྐོ་གཞག་བྱས། དེ་ལྟར་མི་སྣ་རིམ་པར་གཏོང་དོན་ནི་བོད་ཕྱོགས་ནས་བཏང་བའི་རྫོང་འགོའི་ཆག་ཞུའི་མི་སྣའི་ནང་བོད་ཀྱི་བློན་པོ་གཙོ་གྲས་མེད་ཚུལ་བརྗོད་དེ་ཆག་ཞུ་མ་བཏང་བར་རིམ་པས་ཆག་ཞུའི་མི་སྣ་ཐེངས་རྗེས་མ་རྣམས་གཏོང་དགོས་བྱུང་ཡོད། མཐར་གོར་ཁས་བོད་ཀྱི་ཆག་ཞུའི་སྐུ་ཚབ་རྣམས་ལ་མགོ་བསྐོར་ཇི་ལྟར་བཏང་ཚུལ་ནི་བལ་ཡུལ་ནས་བླ་མ་ཞྭ་དམར་བས་རྫོང་འགོའི་ཆག་ཞུར་ཕེབས་པའི་བོད་ཀྱི་སྐུ་ཚབ་རྣམས་གཉའ་ནང་ཚོང་འདུས་སུ་འབྱོར་དགོས་པའི་ཡི་གེ་འབྱོར་བ་ལྟར་བོད་ཀྱི་སྐུ་ཚབ་རྣམ་པས་གཉའ་ནང་ཚོང་འདུས་སུ་ཐོན། ལྕགས་ཕག ༡༧༩༡ ཟླ་ ༦ ཚེས་ ༢༧ གྱི་དགོང་མོར་ལྷ་ཆེན་དབང་ཕྱུག་གི་དུས་ཆེན་ཡིན་ཚུལ་བརྗོད་དེ་འཁྲབ་སྟོན་སྣ་ཚོགས་བྱས་ཤིང་། བོད་ཀྱི་སྐུ་ཚབ་རྣམས་གཟིགས་མོར་གཡེངས་ཏེ་བཞུགས་སྐབས་གློ་བུར་དམག་གིས་མཐའ་བསྐོར་ཏེ་ཡ་སྟོད་པ་ཤེལ་དཀར་ཁུལ་ལྕང་སྦུག་པས་གཙོས་ཞབས་གྲས་སུམ་ཅུ་སོ་ལྔ་ཙམ་བསད་ཅིང་། བཀའ་བློན་དགའ་གཡུ་སོགས་གསོན་བཟུང་བྱས་པའོ།།"
    },
    {
        "question": "གོར་བོད་དམག་འཐབ་གཉིས་པ་ཇི་ལྟར་བྱུང་བ་དང་དུས་སྐབས་དེེར་མན་ཇུ་གོང་མ་ཆན་ལུང་གིས་བོད་ཀྱི་དཔུང་རོགས་སུ་དཔོན་དམག་ག་ཚོད་བཏང་ཡོད་མེད་དང་། བླ་མ་ཞྭ་དམར་པ་དང་གོར་ཕྱོགས་ཀྱི་མཐའ་མའི་མཇུག་འབྲས་ཕྲིས།",
        "answer": "གོར་བོད་དམག་འཐབ་གཉིས་པ་ཇི་ལྟར་བྱུང་ཚུལ་ནི་རྫོང་འགོའི་ཆག་ཞུར་བཏང་བའི་བོད་ཀྱི་སྐུ་ཚབ་མི་སྣར་མགོ་བསྐོར་བསླུ་བྲིད་འོག་བསད་བཟུང་བྱས་པས་མ་ཚད། རིམ་བཞིན་གོར་དམག་སྟོད་ཤེལ་དཀར་དང་གཞིས་རྩེ་སོགས་སུ་དཔུང་འཇུག་གིས་བཅོམ་བཤིག་སྟོར་གསུམ་མི་ཆོས་ལས་འདས་པ་བྱས་ཡོད། དུས་སྐབས་དེེར་མན་ཇུ་གོང་མས་མཆོད་ཡོན་ལ་རྒྱར་དགོངས་བཞེས་ཀྱིས་ནང་བློན་ཕུ་ཟི་ཀྲུང་ཐང་དང་ནང་བློན་ཧས་གུང་གཉིས་ཀྱི་འོག་རྒྱ་དང་སོ་ལོང་དམག་མི་སྟོང་ཕྲག་ཉི་ཤུ་བཏང་ཞིང་། དེ་དག་བོད་དམག་དང་ཟླ་བསྒྲིལ་གྱིས་གོར་དམག་དང་འཐབ་འཛིང་བྱས་མཐར་གོར་ཕྱོགས་ལ་ཕམ་ཉེས་ཚབས་ཆེ་བྱུང་བའོ།།"
    },
    {
        "question": "གོར་བོད་དུས་ཟིང་དང་པོའི་སྐབས་བོད་སྡོད་ཨམ་བན་སུ་དང་སུ་ཞིག་ཡིན་མིན་ངོས་འཛིན་དགོས་པ་དང་། ཕུ་ཟི་ཀྲུང་ཐང་ལྷ་སར་འབྱོར་སྐབས་ཨམ་བན་དེ་དག་ལ་ཉེས་པ་ཇི་ལྟར་བཏང་ཡོད་མེད་དང་དེ་ལྟར་གཏོང་དོན་ཇི་ཡིན་ཕྲིས།",
        "answer": "གོར་བོད་དུས་ཟིང་དང་པོའི་སྐབས་བོད་སྡོད་ཨམ་བན་ནི་ཨམ་བན་པོ་ཐའི་དང་ཨམ་བན་ཤུའུ། ཨམ་བན་ཕུའུ་བཅས་ཡིན་པ་དང་། ཕུ་ཟི་ཀྲུང་ཐང་ལྷ་སར་འབྱོར་སྐབས་དེ་དག་ལ་ཉེས་པ་ཇི་ལྟར་བཏང་ཚུལ་ནི་ཨམ་བན་པོ་ཐའི་གནས་དབྱུངས་ཐོག་མགོར་སྒོ་གླེགས་གཡོགས་ཏེ་ལྷ་སའི་ཁྲོམ་ནང་ཟླ་བ་གསུམ་རིང་བཞག་པ་དང་། ཨམ་བན་ཤུའུ་དང་ཕུའུ་གཉིས་ཀྱི་མགོར་སྒོ་གླེགས་གཡོགས་ཏེ་རྒྱ་ནག་ཏུ་བརྫངས་པ་བཅས་ཀྱི་ཉེས་པ་བཏང་ཡོད། དེ་ལྟར་གཏོང་དོན་ནི་བོད་རིགས་སེར་སྐྱ་མི་མང་ཚོས་ཕུ་ཟི་ཀྲུང་ཐང་བོད་ལ་མ་སླེབས་གོང་ནས་ཨམ་བན་པོ་ཐའི་ནས་འཕྲལ་སྒང་སེམས་བཟང་ཡིན་ཁུལ་ལས། དོན་དུ་བོད་ཟ་སེམས་བཅངས་ཏེ་བོད་གཞུང་དང་གདན་ས་སོགས་གང་ལའང་གོ་བསྡུར་ཞིབ་ལྷུག་མེད་པར་རང་འཚམས་ཀྱིས་རྒྱ་དམག་དཔུང་རོགས་སུ་སྐད་བཏང་བ་དང་། ཨམ་བན་ཤུའུ་དང་ཕུའུ་སོགས་ངན་མཐུན་གྱིས་གཞུང་འབྲུ་དང་གཞུང་དངུལ་ཁྱོན་ཆེ་ལྐོག་ཟ་རུལ་སུངས་བྱས་ཚུལ་གྱི་སྦྱར་ཡིག་བཀྲམས་པ་དང་། ཕུ་ཟི་ཀྲུང་ཐུང་ལྷ་སར་འབྱོར་རྗེས་སླར་ཡང་སྦྱར་ཡིག་བཀྲམས་པ་དང་། སྦྱར་ཡིག་དེ་ཚོའི་ནང་མ་བོས་མགྲོན་པོ་མན་ཇུ་དང་རྒྱའི་དམག་མི་འདི་ཙམ་ཡོང་སྟེ་གོར་དམག་གིས་གཏོར་བཅོམ་ལས་ཀྱང་། སྟོང་འགྱུར་གྱིས་བོད་ཀྱི་མི་སེར་འདི་ཙམ་རྒྱ་དམག་འགྲུལ་བཞུད་ཀྱིས་གཏོར་སྐྱོན་བྱུང་ཚུལ་སོགས་འཁོད་ཡོད་པས་ཕུ་ཟི་ཀྲུང་ཐུང་གིས་དེ་ལྟར་ཨམ་བན་ཚོར་ཉེས་གཅོད་བཏང་བའོ།།"
    },
    {
        "question": "མན་ཇུ་༸གོང་མ་གཤེགས་རྗེས་༸གོང་མ་གསར་པ་སུ་ཞིག་གིས་ཞིབ་གཅོད་དུ་མི་སྣ་ཐོག་མར་སུ་དང་གང་ཞིག་བཏང་ཡོད་མེད་དང་། དེ་ལྟར་གཏོང་དོན་དང་སླར་ཡང་ཞིབ་གཅོད་དུ་མི་སྣ་གང་དག་བཏང་ཡོད་མེད་དང་དེ་ལྟར་གཏོང་དོན་བཅས་ཁ་གསལ་ཐོག      དུས་སྐབས་དེར་བོད་ཀྱི་རྒྱལ་ཚབ་སུ་ཞིག་ཡིན་མིན་ཕྲིས།",
        "answer": "གོར་བོད་སྡེ་གཟར་རྗེས་མན་ཇུ་གོང་མ་ཆན་ལུང་གིས་བོད་སྡོད་ཨམ་བན་གྱི་དབང་ཆ་ཆེ་རུ་གཏོང་ཆེད་ཨན་བན་ལ་ཟི་ཁྲོན་ཙུང་ཐུ་དང་འདྲ་བའི་གོ་གནས་སྤྲད་ཐོག་བཀའ་ཤག་སོགས་ནས་༸གོང་མར་ཕྱག་བྲིས་གནང་དགོས་ཚེ་ནམ་རྒྱུན་དང་མི་འདྲ་བར་སྔོན་ལ་ཨམ་བན་གྱི་ཞིབ་བཤེར་བརྒྱུད་དགོས་པ་བཟོས་པ་དང་། གཞིས་རྩེ་དང་དིང་རིར་རྒྱ་དམག་བརྒྱ་སྐོར་རེ་འཛུགས་རྒྱུ་དང་། བོད་སྡོད་ཨམ་བན་གྱིས་ལོ་གསུམ་རེའི་མཚམས་སུ་ས་གནས་དེ་ཚོར་ལྟ་སྐོར་འགྲོ་རྒྱུ་གསར་བཟོ་བཅས་ཀྱི་སྲིད་བྱུས་གཏན་འབེབས་བྱས་ཡོད། དེ་ལྟར་གཏན་འབེབས་བྱས་པ་ལྟར་ལམ་ལྷོང་མ་བྱུང་བའི་རྒྱུ་མཚན་ནི་བོད་ལྗོངས་སེར་སྐྱ་ཡོངས་ཀྱིས་བོད་རྗེ་ཆོས་རྒྱལ་དང་རྒྱལ་ཐོག་རིམ་པའི་དུས་བོད་ལྗོངས་བོད་མི་རང་ནས་སྐྱོང་བ་ལས་སོག་པོ་དང་མན་ཇུར་བྱུས་འཁྲི་མེད་ཚུལ་དང་། རྒྱ་མའི་ཞི་དྲག་ལས་བྱེད་གཅིག་ཀྱང་མ་ལུས་པ་འཕྲལ་དུ་ཕྱིར་འཐེན་མ་བྱུང་མཐུ་མེད་ཡིན་ཚུལ་གྱི་ཞུ་ཡིག་གོང་མ་རང་ལ་ཕུལ་བ་དང་། ལྷ་ས་སོགས་ལ་སྦྱར་ཡིག་བཀྲམས་པ་སོགས་ལས་མན་ཇུ་གོང་མ་ཆན་ལུང་གཤེགས་རྗེས་མན་ཇུ་གོང་མ་ཅཱ་ཆེན་ནས་ཞིབ་གཅོད་མི་སྣ་ཆེད་དུ་བཏང་ཞིང་། ཨམ་བན་གྱི་གོ་གནས་སྔར་རྒྱུན་རང་གནས་སོགས་སུ་བཞག་པ་ལས་གཞན་ལམ་ལྷོང་བྱུང་མེད་དོ།།"
    },
    {
        "question": "སྡེ་པ་གཙང་པ་དང་དགེ་ལུགས་པའི་དབར་གྱི་འཁོན་རྩོད་སྐབས་ཆིངས་མོལ་ཞུ་མི་དང་ཆིངས་གྲོས་གང་ཞིག་བཞག་མིན་ཁ་གསལ་ཐོག  ༸གོང་ས་ལྔ་པའི་ཡབ་གཞིས་འཐོར་རྐྱེན་གང་ཞིག་ཡིན་མིན་ཕྲིས།",
        "answer": "གཙང་དགེ་དབར་འཁོན་རྩོད་སྐབས་ཆིངས་མོལ་ཞུ་མི་ཆོས་རྗེ་སྟག་ལུང་པ་ཡིན་པ་དང་ཆིངས་གྲོས་སུ་སེ་འབྲས་ཀྱི་དགེ་འདུན་པ་རྣམས་སྔར་རྒྱུན་བཞིན་གྲྭ་སར་བཞུགས་ཆོག་པ་དང་། དགོན་བླུས་སུ་འབྲས་སྤུངས་པས་གསེར་ཞོ་ཉི་བརྒྱ་དང་། སེ་ར་བས་གསེར་ཞོ་བརྒྱ་ཐམ་པ་འབུལ་རྒྱུ་དང་དགོན་བླུས་འབུལ་བར་དགའ་ལྡན་ཕོ་བྲང་པའི་ཞལ་ངོ་བསོད་ནམས་ཆོས་འཕེལ་གཙང་དུ་ཕེབས་དགོས་ཚུལ་གྱི་གྲོས་ཆོད་བཞག་ཡོད་དོ། །༸གོང་ས་ལྔ་པའི་ཡབ་གཞིས་འཐོར་རྐྱེན་ནི་དུས་སྐབས་དེར་སྡེ་སྲིད་གཙང་པ་དང་སྡེ་པ་སྐུ་རབ་རྣམ་རྒྱལ་གཉིས་མ་མཐུན་པའི་གཞི་ཆེན་པོ་ཡོད་པས། ༸རྒྱལ་བའི་ཡབ་རྗེ་ཧོར་བདུད་འདུལ་རྡོ་རྗེས་སྡེ་པ་སྐུ་རབ་པ་དང་སྐྱིད་སྡུག་གཅིག་པ་མཛད་པར་བརྟེན་འཕྱིང་དབར་སྟག་རྩེ་ཟུག་པོ་ནས་ལ་རྩིས་སྤྲད། ཡུམ་ཁྲི་ལྕམ་ལ་ཆུ་ཤུར་ལྷ་གཤོ་ལྟོ་སྐལ་དུ་གནང་སྟེ་ཆུ་ཤུལ་ལ་ཕེབས་དགོས་བྱུང་བ་མ་ཟད། ཡབ་གཙང་དུ་ཕེབས་དགོས་བྱུང་། ༡༦༡༩ལོར་གཙང་ནས་ཡུམ་སྲས་གཉིས་ཀ་གཙང་ལ་ཕེབས་དགོས་ཚུལ་གྱི་བཀའ་འབྱོར་ཡང་ཡུམ་གྱི་གཟིམ་ཁང་སྡེ་པ་སྣ་དཀར་རྩེ་པས་གཙང་ལ་ཞུ་ནན་བྱས་པ་ལས་ཡུམ་སྲས་གཉིས་ཀ་སྣ་དཀར་རྩེར་བཞུགས་ཆོག་པ་བྱུང་བ་བཅས་སོ།།"
    },
    {
        "question": "ཧལ་ཧ་ཆོག་ཐུ་དཔོན་མཚོ་སྔོན་ཕྱོགས་ཀྱི་བདག་པོར་ཇི་ལྟར་གྱུར་ཚུལ་དང་ཆོག་ཐུ་དཔོན་དང་མདོ་སྟོད་བེ་རི་དཔོན་གཉིས་ཀྱིས་དགེ་ལྡན་པར་སྡང་ཟུག་ཇི་ལྟར་བྱས་མིན་དང་། དེ་ལྟར་བྱས་པའི་ཉེར་ལེན་ལས་དགེ་ལྡན་པའི་ཕྱོགས་གཏོགས་སུ་དང་སུས་གྲོས་བྱས་ཏེ་གཞན་ནས་དམག་རོགས་འཚོལ་ཐབས་བྱས་སམ།",
        "answer": "ཆོག་ཐུ་དཔོན་མཚོ་སྔོན་ཕྱོགས་ཀྱི་བདག་པོར་གྱུར་ཚུལ་ནི་སྔར་སོག་པོ་མཚོ་ཆེན་དྲུག་ལ་གཞུང་དང་ཆིངས་ཡོད་པ་རྣམས་ཆ་ཧར་ལེགས་ལྡན་རྒྱལ་པོས་བཤིགས་པའི་དུས་སུ་ཧལ་ཧའི་ཁྲོད་དུ་བྲོས་པ་འགའ་ཞིག དཔོན་པོ་ནང་ཁུལ་དུ་འཐབ་རྩོད་བྱུང་རྐྱེན་ལས་ཧལ་ཧ་ཆོག་ཐུ་དཔོན་སྡེ་དང་བཅས་རང་ཡུལ་ནས་སྤྱུགས་ཏེ་མཚོ་སྔོན་དུ་སླེབས་པ་དང་། དེར་མངའ་ཐང་ལོངས་སྤྱོད་ཤིན་ཏུ་ཆེ་བ་བྱུང་བས་རེ་ཞིག་མཚོ་སྔོན་ཕྱོགས་ཀྱི་བདག་པོར་གྱུར་བའོ། །ཆོག་ཐུ་དཔོན་དང་བེ་རི་དཔོན་གཉིས་ཀྱིས་དགེ་ལྡན་པར་སྡང་ཟུག་བྱས་ཚུལ་ནི་དགེ་ལུགས་པའི་བླ་མ་དང་གྲྭ་པ་མང་པོ་བཀུམས་པ་དང་། ལི་ཐང་ཐུབ་ཆེན་གྱི་གཟུངས་བཞུགས་བཏོན་པ་སོགས་བྱས་ཤིང་། སྡེ་པ་གཙང་པ་དང་འབྲེལ་བ་བྱས་ཏེ་ཚོང་འགྲུལ་དང་གནས་བསྐོར་བའི་ལམ་འགྲུལ་བཀག་འགོག་སོགས་བྱས་པའོ། །དེ་ལྟར་བྱས་པའི་ཉེར་ལེན་ལས་དགེ་ལྡན་པའི་ཕྱོགས་གཏོགས་བསོད་ནམས་ཆོས་འཕེལ་དང་ཨ་མདོ་དགོན་ལུང་གི་གྲྭ་འགའ་རུ་ལོ་ཙཱ་བ་སྣ་ཆེ།  སེམས་ཉིད་ཁ་ཆེ། སྟག་རྩེ་སྡེ་པ་མཚོ་སྐྱེས་རྡོ་རྗེ་སོགས་དང་གྲོས་བྱས་ཏེ་རྒྱབ་གཉེར་དུ་སོག་དམག་དཔུང་རོགས་སུ་འཚོལ་ཐབས་བྱས་པའོ།།"
    },
    {
        "question": "ཨར་ས་ལང་ཐའི་ཇི་དཔུང་དམག་དང་བཅས་དབུས་གཙང་དུ་ཅིའི་ཕྱིར་བཏང་བ་དང་དེ་ལྟར་དབུས་གཙང་དུ་གཏོང་མཁན་སུ་ཞིག་ཡིན་མིན་གྱི་ངོས་འཛིན་ཐོག དེ་ལྟར་བཏང་བ་ལྟར་དོན་འབྲས་མ་སྨིན་པའི་རྒྱུ་རྐྱེན་ལ་བཞེད་ཚུལ་ཇི་ཡོད་དང་ཨར་ས་ལང་ཐའི་ཇིའི་མཐའ་མའི་གཤེགས་རྐྱེན་གང་ཡིན་ཕྲིས།",
        "answer": "ཨར་ས་ལང་ཐའི་ཇའི་དཔུང་དམག་དབུས་སུ་གཏོང་དོན་ནི་དགེ་ལྡན་པའི་དགོན་ཁག་ལ་གཏོར་བཅོམ་བཟོ་ཕྱིར་དུ་བཏང་བ་དང་དེ་ལྟར་དཔུང་དམག་དབུས་སུ་གཏོང་མཁན་ནི་ཨར་ས་ལང་ཐའི་ཇི་རང་ཉིད་ཀྱི་ཡབ་ཆོག་ཐུ་དཔོན་ཡིན། དེ་ལྟར་བཏང་བ་ལྟར་དོན་འབྲས་མ་སྨིན་པའི་རྒྱུ་རྐྱེན་ལ་བཞེད་ཚུལ་གཉིས་ཙམ་སྟེ། མཚོ་སྔོན་ཆོས་འབྱུང་ལྟར་ན། ཨར་ས་ལང་ཐའི་ཇི་དཔུང་དམག་དང་བཅས་པ་དབུས་སུ་བཏང་བའི་གནས་ཚུལ་དེ་གོ་ཤྲི་ཁཱང་གིས་ཐོས་མ་ཐག་གནས་སྐོར་བའི་ཟོལ་གྱིས་ཨར་ས་ལང་དང་འཕྲད་དེ་ལམ་གྲོགས་ཀྱི་དུས་ཡུན་ནང་ཁོའི་བསམ་ཚུལ་རྟོགས་ཐབས་བྱས་ཏེ་དགེ་ལུགས་པར་དགྲ་བྱས་ན་མི་འགྲིགས་ཚུལ་གྱི་གནས་ཚུལ་ཞིབ་པར་གསུངས་པ་སོགས་ཀྱི་བསླབ་བྱ་གནང་བ་ལྟར་ཁས་ལེན་བྱས་ཏེ་བོད་ལ་སྐྱོད་ཚུལ་གསལ་བ་དང་། དུ་ཀུ་ལ་ཀ་པའི་ནང་གསལ་ལྟར་ན། གཙང་ཕྱོགས་ཞྭ་དམར་རབ་འབྱམས་པ་དང་། ཆོག་ཐུ་དཔོན་གཉིས་ཀྱིས་ཨར་ས་ལང་གཙང་པ་དང་གཞུང་གཅིག་བྱེད། གྲུབ་མཐའ་གཞན་བཏང་སྙོམས་དང་དགེ་ལུགས་པ་དམིགས་མེད་དུ་གཏོར་བ་སོགས་ཀྱིས་གྲོས་བྱས་ཚུལ་གོ་བ་དང་། ཀརྨ་པ་དང་མཇལ་རྩིས་བྱས་ཀྱང་བཀའ་འགོག་བྱས་པ་སོགས་ཀྱིས་ཨར་ས་ལང་ཐའི་ཇའི་སེམས་ལ་ཕོག་ཐུག་བྱུང་སྟེ་དགེ་ལུགས་པའི་ཕྱོགས་སུ་ཇེ་ལེགས་སུ་སོང་བར་གསལ་ཡོད། སྲིད་དོན་རྒྱལ་རབས་ནང་དུའང་ཁུངས་འདི་གཉིས་ལ་གཞི་བཅོལ་ནས་གསུངས་འདུག  ཨར་ས་ལང་ཐའི་ཇིས་དེ་ལྟར་ཕའི་ངག་བཞིན་མ་བྱས་པའི་ཉེར་ལེན་ལས་མཐར་རང་གིས་ཕས་ཆེད་དུ་མི་སྣ་བཏང་སྟེ་བཀྲོངས་པའོ།།"
    },
    {
        "question": "གུ་ཤྲི་ཁཱང་གིས་བེ་རི་དཔོན་དང་ཆོག་ཐུ་དཔོན་གཉིས་ཇི་ལྟར་ཆམ་ལ་ཕབ་མིན་དང་དུས་སྐབས་དེར་བྱུས་ཡག་དར་ཆེན་ཞེས་པ་དེ་མི་སྣ་སུ་ཞིག་གིས་དགོས་པ་ཅི་ཞིག་ལ་བརྟེན་ནས་བཙུགས་སམ།",
        "answer": "ཆོག་ཐུ་དཔོན་གྱིས་རང་གི་བུ་ཨར་ས་ལང་ཐའི་ཇི་བསད་པའི་གཏམ་དེ་གུ་ཤྲི་ཁཱང་གིས་ཐོས་མ་ཐག་རང་དམག་ཐོག་བཱ་ཐུར་ཐའི་ཇའི་དཔུང་དམག་བཅས་དཔུང་རོགས་སུ་འཁྲིད་དེ། མེ་གླང་ ༡༦༣༧ ལོར་ཆོག་ཐུའི་དམག་དང་འཐབ་འཛིངས་ཀྱིས་ཆོག་ཐུའི་དམག་ཕམ་ཉེས་བྱུང་བ་མ་ཟད། ཆོག་ཐུ་རང་ཉིད་ཀྱང་བྲོས་ཐར་མ་བྱུང་བར་བསད་པའོ། །བེ་རི་དཔོན་བཅོམ་ཚུལ་ནི་གུ་ཤྲི་ཁཱང་གིས་ས་ཡོས་ ༡༦༣༩ ལོར་སྔོན་ལ་མདོ་ཁམས་ཀྱི་བེ་རི་བཅོམ་ཞིང་དེ་ནས་གཙང་སྡེ་སྲིད་ཆམ་ལ་འབེབས་རྒྱུའི་དགོངས་བཞེད་ཡོད་ཀྱང་། ༸གོང་ས་མཆོག་གིས་དེར་མོས་མཐུན་མ་གནང་བར་ཕན་ཚུན་འགྲིག་འཆག་ཐོག་གནས་ཐབས་གཙོ་བཟུང་གནང་ཡོད། དེ་ལྟར་ནའང་ལོ་དེའི་ཟླ་བ་ལྔ་པའི་ནང་གུ་ཤྲི་ཁཱང་གིས་རང་དམག་དང་ཨ་མདོ་དཔའ་རིགས་དམག་བཅས་བེ་རིའི་ཕྱོགས་སུ་དཔུང་འཇུག་བྱས་པར་དམག་འཁྲུག་རྒྱ་ཆེ་མ་དགོས་པར་ས་ཆ་དུ་མ་བླངས་ཤིང་ལྕགས་འབྲུག ༡༦༤༠ ལོར་བེ་དཔོན་གྱི་ས་ཐོག་ལྟེ་བར་དམག་འཁྲུག་རྒྱ་ཆེ་བྱུང་ཞིང་། བེ་རི་དཔོན་ནང་མི་དང་བཅས་པ་རེ་ཞིག་བྲོས་ཐར་བྱུང་རུང་ཕྱི་ཟླ་ ༡༡ ཚེས་ ༢༥ ཉིན་གསོན་བཟུང་གིས་བསད་དོ། བྱུས་ཡག་དར་ཆེན་ནི་ལྕགས་སྦྲུལ་ ༡༦༤༡ ལོར་ཕྱག་མཛོད་བསོད་ནམས་ཆོས་འཕེལ་གྱིས་བཙུགས་པ་ཞིག་ཡིན་པ་དང་། དེ་ལྟར་བཙུགས་དོན་ནི་མདོ་ཁམས་ན་ཡོད་པའི་བེ་རི་དཔོན་གུ་ཤྲི་ཁཱང་གིས་དམག་བྱུས་ལ་བརྟེན་ནས་ཕམ་ཉེས་བཏང་ཐུབ་པས་སོ།།"
    },
    {
        "question": "དགའ་ལྡན་ཕོ་བྲང་དང་ལྷོ་འབྲུག་དབར་དམག་འཁྲུག་ཐེངས་དང་པོ་ག་དུས་བྱུང་མིན་དང་དེའི་རྒྱུ་རྐྱེན་གང་ཞིག་ཡིན་མིན་དང་དེ་གཉིས་དབར་དམག་འཁྲུག་ཐེངས་གཉིས་པ་ཇི་ལྟར་བྱུང་ཚུལ་ཕྲིས།",
        "answer": "དགའ་ལྡན་ཕོ་བྲང་དང་ལྷོ་འབྲུག་དབར་དམག་འཁྲུག་ཐེངས་དང་པོ་ནི་ཤིང་སྤྲེ་ ༡༦༤༤ ལོར་བྱུང་བ་དང་། དེའི་རྒྱུ་རྐྱེན་ནི་མོན་པ་བླ་ཁག་ལྔ་དང་ལྷོ་འབྲུག་པའི་དབར་མི་མཐུན་པ་བྱུང་བའི་རྐྱེན་ལས་ཤིང་སྤྲེ་ ༡༦༤༤ ལོར་བོད་ཕྱོགས་ནས་སོག་དམག་བདུན་བརྒྱ་ཙམ་འབྲུག་ཕྱོགས་སུ་བཏང་ཀྱང་འབྲུག་ཕྱོགས་ཀྱི་ས་ཆ་བཙན་པས་རང་ཕྱོགས་ཀྱི་དམག་མིར་སྐྱོན་ཤོར་ཆེན་པོ་བྱུང་བ་མ་ཟད། འགོ་འཁྲིད་ནང་སོ་དངོས་གྲུབ་དང་འབྲོང་རྩེ་ནས། འདུས་འབྱུང་ནས་སོགས་དཔོན་རིགས་ཁ་ཤས་བཙོན་ཤོར་སོགས་བྱུང་བའོ།།"
    },
    {
        "question": "༸གོང་ས་ལྔ་པ་མཆོག་མན་ཇུའི་གོང་མ་སུ་ཞིག་གིས་རྒྱ་ནག་ཏུ་གདན་འདྲེན་ཞུས་མིན་དང་། ལྕགས་སྟག་ ༡༦༥༠ དང་ལྕགས་ཡོས་ ༡༦༥༡ ལོ་སོ་སོར་མན་ཇུ་གོང་མས་༸གོང་ས་མཆོག་གདན་ཞུའི་མི་སྣར་སུ་དང་སུ་ཞིག་བཏང་ཡོད་མེད་ཁ་གསལ་ཐོག དུས་ནམ་ཞིག་ལ་༸གོང་ས་མཆོག་རྒྱ་ནག་ཏུ་ཕེབས་ཡོད་མེད་དང་གདན་ཞུའི་རྒྱབ་ལྗོངས་ཕྲིས།",
        "answer": "༸གོང་ས་ལྔ་པ་ཆེན་པོ་མཆོག་མན་ཇུ་གོང་མ་དང་པོ་ཤུན་ཀྲིས་གདན་ཞུ་གནང་བ་དང་། ལྕགས་སྟག  ༡༦༥༠ དང་ ༡༦༥༡ ལོ་སོ་སོར་གདན་ཞུའི་མི་སྣ་ནོམ་ཆའི་བླ་མ། ཏ་འོན་ནོར་བུ་དབོན་པོ། ངའོ་ནོའོ་ཁོ་ཡ། སེ་ཆེན་དབང་པོ། ཤེས་རབ་བླ་མ་སོགས་བཏང་ཡོད། དེ་ལྟར་གདན་ཞུའི་མི་སྣ་ཆེད་བཏང་གིས་གདན་འདྲེན་ཞུས་པ་ལྟར་ཆུ་འབྲུག ༡༦༥༢ ལོར་རྒྱ་ནག་ཏུ་ཕེབས་པའོ།།"
    },
    {
        "question": "དགའ་ལྡན་ཕོ་བྲང་དང་ལྷོ་འབྲུག་དབར་དམག་ཐེངས་གསུམ་པ་དང་བཞི་པ། ལྔ་པ་བཅས་ཇི་ལྟར་བྱུང་ཚུལ་དང་དེ་ལྟར་བྱུང་བའི་ལོ་དུས་དང་བྱུང་རྐྱེན་ཕྲིས།",
        "answer": "དགའ་ལྡན་ཕོ་བྲང་དང་ལྷོ་འབྲུག་དབར་དམག་ཐེངས་གསུམ་པ་ནི་མེ་བྱ་ ༡༦༥༧ ལོར་བྱུང་བ་དང་། དེའི་བྱུང་རྐྱེན་ནི་འབྲུག་སྡེ་སྲིད་ཆོས་རྗེ་བསྟན་འཛིན་འབྲུག་རྒྱས་སྐབས་ཆོས་རྗེ་ནམ་མཁའ་རིན་ཆེན་ནས་བོད་དང་འབྲེལ་བ་བྱས་པའི་དོགས་གཞིའི་འོག་ནང་མི་སྤུན་མཆེད་ཉི་ཤུ་ཙམ་དམར་གསོད་བཏང་བར་བརྟེན་ཆོས་སྐྱོང་ཁག་གི་ལུང་དོན་ཇི་གནང་ལ་མ་ལྟོས་པར་བོད་ཕྱོགས་ནས་དཔུང་དམག་གཏོང་གནང་གིས་དམག་འཐབ་བྱས་རུང་ཚ་ནད་དང་སོག་དཔོན་ད་ལའི་བ་ཐུར་དང་ནང་སོ་ནོར་བུ་གཉིས་ནང་ཁུལ་མ་འགྲིགས་པ་སོགས་ཀྱི་རྐྱེན་ལས་ཕྱི་འཐེན་བྱེད་དགོས་བྱུང་བའོ།།"
    },
    {
        "question": "རིན་ཆེན་རྒྱན་ཆའི་སྲོལ་འདི་སུ་དང་སུ་ཞིག་གིས་གཞི་གང་ལ་བཅོལ་ཏེ་རིན་ཆེན་རྒྱན་ཆ་གང་དག་བཟོ་གནང་མཛད་མིན་དང་། དགའ་ལྡན་ཕོ་བྲང་གི་དུས་སྐབས་སུ་སྡེ་སྲིད་མཆོད་དཔོན་བློ་བཟང་མཐུ་ཐོབ་ཀྱིས་རྒྱུ་མཚན་གང་ལ་བརྟེན་ནས་རིན་ཆེན་རྒྱན་ཆའི་ཐོག་ལ་དམིགས་བསལ་དོ་འཁུར་ཇི་ལྟར་བཞེས་ཡོད་དམ།",
        "answer": "རིན་ཆེན་རྒྱན་ཆའི་སྲོལ་འདི་སྡེ་སྲིད་ཕག་མོ་གྲུ་པ་དང་། བྱང་པ་རིགས་ལྡན། རྒྱལ་མཁར་རྩེ་པ། རིན་སྤུངས་པ་སོགས་སྡེ་དཔོན་ཁུངས་བཙུན་རྣམས་ཀྱིས་བོད་རྗེ་ཆོས་རྒྱལ་སྐུ་དུས་ཀྱི་ཆས་གོས་ལ་གཞི་བཅོལ་ཏེ་གསེར་ག སོག་རྣ། སོག་སྒོར། རྣ་རྒྱངས། ཤལ་དཀར་དམར། ཙི་གོས། ཙི་བེར། གཙུག་ཞྭ་བཅས་བཟོ་གནང་མཛད་པ་དང་། དགའ་ལྡན་ཕོ་བྲང་གི་དུས་སྐབས་སུ་སྡེ་སྲིད་མཆོད་དཔོན་བློ་བཟང་མཐུ་ཐོབ་ཀྱིས་རིན་ཆེན་རྒྱན་ཆའི་ཐོག་དོ་འཁུར་ཆེ་བཞེས་གནང་བའི་རྒྱུ་མཚན་ནི་སྡེ་པ་གཙང་པའི་དུས་སྐབས་སུ་སྔར་སྲོལ་རྒྱན་གོས་རྒྱུན་འཛིན་བྱས་རུང། བར་ལམ་སྡེ་གཟར་ལངས་ཐོག་རྒྱ་ཧོར་བོད་སོགས་ཀྱི་ཆ་ལུགས་བདེ་ཆས་དང་། འགའ་རེ་ཧོར་མིན་བོད་མིན་སོགས་ཆས་གོས་ཡ་མ་གཟུགས་རང་སྣང་གང་དྲན་བྱས་པས་ལོ་བརྒྱ་ཙམ་གྱི་རྗེས་བོད་རང་གི་ཆས་གོས་འདི་འདྲ་ཞིག་ཡོད་ཅེས་འགྲེམས་སྟོན་ཙམ་དུ་ལུས་རྒྱུ་ཡིན་པར་དགོངས་ཏེ་དམིགས་བསལ་ཐུགས་འཁུར་བཞེས་ཡོད། དེ་ལྟ་བུའི་དགོངས་གཞིའི་འོག་ཁོང་གིས་དབུས་གཙང་གི་དྲུང་འཁོར་རྒན་གྲས་རྣམས་ནས་རྒྱུས་མངའ་ཞིབ་དཔྱད་ཞུས་ཏེ་རིན་ཆེན་རྒྱན་གོས་རྣམས་གསར་སྒྲིག་མཛད་དེ། རྒྱལ་སྣ༑ རྟགས་བརྒྱད། རྫས་བརྒྱད་སོགས་འབུལ་མི་དང་གསོལ་དཔོན། ཕྱག་འཐེན་པ། མགྲོན་གཉེར། སྤོས་འཛིན་པ་བཅས་རིན་ཆེན་རྒྱན་ཆ་བཞི་བཅུ་ཞེ་ལྔ་གོ་སྒྲིག་གིས་མཛད་སྒོ་ཆེ་ཁག་ལ་བསྟར་སྒྲིག་ཞུ་རྒྱུའི་སྲོལ་བཟང་འཛུགས་གནང་མཛད་པ་མ་ཟད། སྡེ་དཔོན་ཆེ་ཁག་རྣམས་མཛད་སྒོར་བཅར་སྐབས་རིན་ཆེན་རྒྱན་ཆ་གྱོན་དགོས་པའི་བཀའ་ཁྱབ་ཀྱང་གནང་། དེ་དང་ཕྱོགས་མཚུངས་སུ་བླ་སྤྲུལ། རྒྱལ་ཁྲན། སྡེ་དཔོན་གཞུང་ཞབས་སྦྱིན་བདག་དཔོན་ཁག་བཅས་ཀྱི་གོ་གནས་ལ་གཞིགས་ཏེ་གདན་ཡིག་ཀྱང་གསར་བསྒྲིགས་མཛད་ཡོད་པ་བཅས་སོ།།"
    },
    {
        "question": "སྡེ་སྲིད་སངས་རྒྱས་རྒྱ་མཚོའི་དུས་སྐབས་སུ་ལ་དྭགས་དང་བོད་དམག་འཁྲུག་བྱུང་ཚུལ་ཇི་ལྟར་ཡིན་མིན་དང་། དམག་འཁྲུག་སྐབས་བར་ཆིངས་མཛད་མཁན་སུ་ཞིག་ཡིན་མིན་ངོས་འཛིན་ཐོག་དུས་སྐབས་དེར་ལ་དྭགས་ཀྱི་རྒྱལ་པོར་སུ་ཞིག་བསྐོ་གཞག་བྱས་མིན་དང་མནའ་གན་གང་ཞིག་བཞག་ཡོད་མེད་ཕྲིས།",
        "answer": "ལ་དྭགས་དེ་སྔོན་དགེ་ལུགས་པའི་སྦྱིན་བདག་ཡིན་རུང་ཕྱིས་སུ་འབྲུག་ལུགས་སུ་འགྱུར་བ་ཞིག་ཡིན་པ་དང་། བོད་ཕྱོགས་ནས་དོགས་གཟོན་མ་བྱས་པར་བཏང་སྙོམས་སུ་བཞག་རུང་། མངའ་རིས་ཕྱོགས་སུ་ལ་དྭགས་པས་གནོད་འཚེ་ཡང་ཡང་བྱས་རྐྱེན་ལས་ཧོང་ཐའི་ཇིའི་སྲས་དགའ་ལྡན་ཚེ་དབང་དཔལ་བཟང་གིས་སྡོམ་པ་ཕུལ་ཏེ་ས་སྲུང་དུ་ཐོན་སྐྱོད་བྱས་པ་དང་། དམག་རོགས་སུ་ལྷ་དབང་དཔལ་འབར་སོགས་དམག་དཀྱུས་ཉི་ཤུ་བཏང་། ལ་དྭགས་བློན་པོ་ནོ་ནོ་ཤཀྱཱ་དང་སྦྱོར་རྭ་སོགས་ཀྱི་དམག་དཔུང་དང་འཐབ་འཁྲུག་བྱས་པས་ལ་དྭགས་ཕྱོགས་ཕམ་ཉེས་བྱུང་བ་མ་ཟད། ལ་དྭགས་ཀྱི་རྒྱལ་ས་སླེ་ཡང་བོད་དམག་གིས་བཟུང་། དུས་སྐབས་དེར་ལ་དྭགས་པས་ཁ་ཆེའི་རྒྱལ་པོ་ནེ་འོབ་ལ་རོགས་མགོན་ཞུས་ཏེ་བོད་དམག་རེ་འགའ་འཇུ་བཟུང་དང་གཏོར་ཕམ་གཏོང་ཐུབ་རུང་། མཐར་ལ་དྭགས་ཕྱོགས་ཕམ་ཉེས་ཆེན་པོ་བྱུང་། སྐབས་དེའི་དམག་འཁྲུག་གི་བར་ཆིངས་མཛད་མཁན་ནི་འབྲུག་པ་ཐམས་ཅད་མཁྱེན་པ་མི་ཕམ་དབང་པོ་ཡིན་པ་དང་། ལ་དྭགས་ཀྱི་རྒྱལ་པོར་ལ་དྭགས་ཆོས་རྒྱལ་རྙིང་ཁུངས་ཀྱི་རྒྱུད་པ་བློ་བཟང་པད་མ་ལ་དྭགས་ཀྱི་རྒྱལ་པོ་བསྐོ་གཞག་གནང་ཞིང་། དགའ་ལྡན་ཕོ་བྲང་ལ་ལོ་ལྟར་གུས་འདུད་ཞུ་མི་ལོ་ཕྱག་པ་བཅར་རྒྱུ་བཅས་ཀྱི་མནའ་གན་བཞེས་ཏེ་དགའ་ལྡན་ཚེ་དབང་དཔལ་བཟང་དཔུང་དམག་བཅས་མངའ་རིས་ཕྱོགས་སུ་ཕྱིར་ལོག་དང་ཁུལ་དེའི་འགོ་འཛིན་ལྟ་བུར་བཞུགས་སོ།།"
    },
    {
        "question": "༸གོང་ས་ལྔ་པ་ཆེན་པོའི་འཁྲུངས་ལོ་འཁྲུངས་ཡུལ་དང་གཤེགས་ལོ་བཅས་པ་སོ་སོར་ངོས་འཛིན་ཐོག  ཁོང་གི་མཛད་རྗེས་མདོར་བསྡུས་ཤིག་ཕྲིས།",
        "answer": "༸གོང་ས་ལྔ་པ་ཆེན་པོ་མཆོག་ནི་མེ་སྦྲུལ་ ༡༦༡༧ ལོར་འཕྱོངས་རྒྱས་སུ་སྐུ་འཁྲུངས་ཤིང་། ཆུ་ཁྱི་ ༡༦༨༢ ལོར་སྐུ་ཞི་བར་གཤེགས། ཁོང་གི་མཛད་རྗེས་ནི་སྤྱི་ལོ་ ༡༦༤༢ ལོར་དགའ་ལྡན་ཕོ་བྲང་ཆེན་པོའི་ལུགས་གཉིས་ཆབ་སྲིད་ཀྱི་ཐུགས་འགན་བཞེས་ཤིང་ ༡༦༤༥ ལོར་ཕོ་བྲང་པོ་ཏཱ་ལ་རྒྱ་བསྐྱེད་གནང་ཞིང་ལོ་ ༤༣ ནང་ལེགས་གྲུབ་ཐུབ་པ་བྱུང་ཡོད། ཆུ་འབྲུག་ ༡༦༥༢ ལོར་མན་ཇུ་གོང་མ་ཤུན་ཀྲིས་གདན་ཞུ་གནང་དོན་ལྟར་ཕེབས་ཏེ་སྐལ་ལྡན་གདུལ་བྱ་སྨིན་གྲོལ་ལམ་ལ་འགོད་པར་མཛད་ཅིང་། ཁོང་གིས་སྙན་གྲགས་ཆེ་བའི་བསླབ་བྱ་ཤེལ་དཀར་མེ་ལོང་། ལུགས་ཟུང་གི་བསླབ་བྱ་མུ་ཐི་ལིའི་ཕྲེང་བ། བོད་ཀྱི་རྒྱལ་རབས། སྙན་ངག་སོགས་བརྩམས་ཆོས་དུ་མ་མཛད་ཡོད་པ་བཅས་ལོ་རྒྱུས་མདོར་བསྡུས་སོ།།"
    },
    {
        "question": "ཡང་ཧ་སེ་བན་གྱི་དྲག་པོའི་དོན་གཅོད་བོད་དུ་གཏོང་དགོས་པའི་རྒྱུ་མཚན་གང་ཞིག་ཡིན་མིན་དང་། དེ་ལྟར་དྲག་པོའི་དོན་གཅོད་ཀྱི་དཔུང་དམག་དང་བོད་དམག་དབར་དམག་འཁྲུག་དུས་ནམ་ཞིག་ལ་ས་གནས་གང་དུ་བྱུང་མིན་ཁ་གསལ་ཐོག  སྐབས་དེའི་དབྱིན་བོད་གཉིས་ཀྱི་ཕྱོགས་སོ་སོའི་དཔུང་དམག་ཆེ་ཆུང་ཇི་ཙམ་ཡོད་མེད་ཕྲིས།",
        "answer": "ཡང་ཧ་སེ་བན་གྱི་དྲག་པོའི་དོན་གཅོད་བོད་དུ་གཏོང་དོན་ནི་རྒྱ་གར་རྒྱལ་ཚབ་ལོ་ཀྲི་ཀར་ཟིན་གྱིས་ ༡༨༩༩ ནས་ ༡༩༠༥ བར་རྒྱ་ནག་མན་ཇུ་གོང་མ་བརྒྱུད་དེ་བོད་གཞུང་ལ་བཀའ་མོལ་ཞུས་པ་དོན་འབྲས་གང་ཡང་ཡོང་རྒྱུ་མེད་པ་གསལ་པོར་ཤེས་ཙང་། ཁོང་གིས་བོད་གཞུང་དང་ཐད་ཀའི་བཀའ་མོལ་ཞུ་ཐབས་བྱས་ཀྱང་། བོད་གཞུང་སྐུ་ཚབ་ཀྱིས་དབྱིན་བོད་ཚོང་གི་བཀའ་མོལ་ས་མཚམས་རང་ལ་བྱེད་དགོས་པ་ལས་སྤྲོས་ཏེ་དོན་གཞན་ངོས་ལེན་མི་བྱེད་པའི་དོགས་པ་དང་། ཨུ་རུ་སུའི་ཕྱོགས་ནས་ངན་བསླབ་བྱེད་ཀྱི་ཡོད་པའི་རྣམ་དོགས་བཅས་ལས་དབྱིན་བོད་གཉིས་ཞི་བའི་བཀའ་མོལ་ཡོང་ཐབས་མེད་པ་ཐག་བཅད་དེ་དྲག་པོའི་དོན་གཅོད་བོད་དུ་བཏང་བའོ། དེ་ལྟར་བཏང་བའི་དྲག་པོའི་དཔུང་དམག་དང་བོད་དམག་དབར་ཤིང་འབྲུག ༡༩༠༤ ཟླ་བ་ ༣ ཚེས་ ༢༡ ཉིན་དུད་སྣེ་ཞེས་པའི་ས་གནས་སུ་དམག་འཁྲུག་བྱུང་ཞིང་། སྐབས་དེའི་དབྱིན་བོད་གཉིས་ཀྱི་དཔུང་སྟོབས་ཆེ་ཆུང་ནི་དབྱིན་ཕྱོགས་ལ་ཡང་ཧ་སེ་བན་སོགས་ཀྱི་འོག་གོར་ཁ་དང་སིག་གི་དམག་མི་སྟོང་ཕྲག་ལྔ་ལ་དེང་དུས་ཀྱི་འཕྲུལ་མདའ་དང་། སྨན་པ། གསར་ཤོག་མཁན། དོ་འཁྱེར་ལས་མི་བཞི་སྟོང་། རྟ་དྲེལ་སྟོང་ཕྲག་ཁ་ཤས་བཅས་ཡོད་པ་དང་། བོད་ཕྱོགས་ཀྱི་དམག་མིར་གྲི་དང་བོད་མདའ། འུར་རྡོ་སོགས་ལས་མེད་ལ། དམག་གི་མང་ཉུང་ཡང་དབུས་མདའ་དཔོན་རྣམ་སྲས་གླིང་པ། གཙང་མདའ་དཔོན་ལྷ་ལྡིང་སྲས། གཙང་མདའ་དཔོན་ལྕགས་སྒྲག་པ་བཅས་ཀྱི་འོག་རྒྱ་སྦྱོང་དམག་མི་ཆིག་སྟོང་ལྔ་བརྒྱ་དང་དབུས་ལྷོ་ཁམས་བཅས་ནས་ཡུལ་དམག་ལྔ་སྟོང་ཙམ་ལས་མེད་དོ།།"
    },
    {
        "question": "བཤད་ཞོལ་ཆང་གསུམ་དང་ཧོར་ཁང་པ་བཅས་ལས་གནས་ནས་གནས་དབྱུང་བཏང་བའི་རྒྱུ་མཚན་གང་ཞིག་ཡིན་མིན་དང་། བཤད་ཞོལ་ཆང་གསུམ་དང་ཧོར་ཁང་པ་བཅས་ཀྱི་མཚན་དངོས་རེ་རེ་ནས་ངོས་འཛིན་ཐོག ཁོང་རྣམས་ཀྱི་ཚབ་ཏུ་བསྐོ་གཞག་གནང་བའི་བཀའ་བློན་དེ་དག་གི་མཚན་ཕྲིས།",
        "answer": "ཁོང་རྣམས་ལས་གནས་ནས་དེ་ལྟར་གནས་དབྱུང་གཏོང་དོན་ནི་བཀའ་བློན་བཤད་སྒྲས་དེ་སྔོན་རྡོར་གླིང་དུ་བཞུགས་རིང་དབྱིན་ཇིའི་ལག་ནས་ལྐོག་རྔན་ཟོས་ཏེ་སླད་དབྱིན་ཇི་བོད་གཏོང་ཁས་ལེན་བྱས་སྐད་ཀྱི་གཏམ་འཆལ་དང་། གནས་ཆུང་ནས་ཀྱང་བཀའ་ཤག་ནང་བློ་ཕྱི་གཏད། གྲོད་པ་ནང་བལྟས་བྱེད་མི་ཡོད་ཚུལ་བཀའ་ལུང་གནང་བ་བཅས་ཀྱི་དོགས་གཞིའི་འོག་གནས་དབྱུང་བཏང་བ་ཞིག་ཡིན་པ་དང་། ཁོང་རྣམས་ཀྱི་མཚན་ནི་བཤད་སྒྲ་དཔལ་འབྱོར་རྡོ་རྗེ། ཞོལ་ཁང་པ་ཚེ་བརྟན་དབང་ཕྱུག བླ་མ་ཆང་ཁྱིམ་པ་ངག་དབང་དཔལ་བཟང་། ཧོར་ཁང་པ་བསོད་ནམས་སྟོབས་རྒྱས་བཅས་ཡིན།  ཁོང་ཚོའི་ལས་ཚབ་ཏུ་བསྐོ་གཞག་གནང་བའི་མི་སྣ་དེ་དག་ནི་བླ་མ་བྱམས་པ་བསྟན་འཛིན། གསར་བྱུང་པ། གཡུ་ཐོག གྲོ་མོ་དང་གམ་པ་སོགས་ལ་ཕེེབས་མི་དབུས་མདའ་ཚ་རོང་པ་བཅས་ཡིན་ནོ།།"
    },
    {
        "question": "ཡང་ཧ་སེ་བན་གྱི་དྲག་པའི་དོན་གཅོད་པ་དང་བོད་གཞུང་དབར་དུས་ནམ་ཞིག་ལ་ས་གནས་གང་ཞིག་ཏུ་ཆིངས་ཡིག་བཞག་ཡོད་མེད་དང་། སྐབས་དེའི་ཆིངས་ཡིག་འཇོག་མིར་དབྱིན་བོད་ཕྱོགས་གཉིས་པོའི་སྐུ་ཚབ་གང་དག་ཕེབས་ཡོད་མེད་དང་བར་དཔང་དུ་རྒྱལ་ཁབ་གང་དག་གི་སྐུ་ཚབ་སུ་དང་སུ་ཞིག་ཕེབས་མིན་ཁ་གསལ་ཐོག ཆིངས་ཡིག་དེའི་ནང་དོན་གལ་ཆེ་ཤོས་དེ་ངོས་འཛིན་དང་དེས་བོད་ཀྱི་མདུན་ལམ་ལ་ཕན་གནོད་ཇི་བྱུང་ཕྲིས།",
        "answer": "དབྱིན་བོད་དབར་ཤིང་འབྲུག་ ༡༩༠༤ ཟླ་བ ༩ ཚེས་ ༧ ཉིན་རྩེ་ཕོ་བྲང་ཆེན་པོའི་ཚོམས་ཆེན་ནང་དུ་ཆིངས་ཡིག་བཞག་ཡོད་པ་དང་། སྐབས་དེའི་ཆིངས་ཡིག་འཇོག་མིར་དབྱིན་བོད་གཉིས་ཀྱི་སྐུ་ཚབ་ཏུ་བོད་ཕྱོགས་ནས་རྒྱལ་ཚབ་དགའ་ལྡན་ཁྲི་རིན་པོ་ཆེ་བློ་བཟང་རྒྱལ་མཚན། བཀའ་བློན་བཞི། དྲུང་རྩིས་རྣམས་དང་གདན་སའི་འཐུས་མི་བཅས་དང་། དབྱིན་ཕྱོགས་ནས་ཡང་ཧ་སེ་བན་དང་ཀ་ལོ་ཝཧེ་ཀྲི་ཐེ་བས་མི་བདུན་བཅས་ཡོད། ཆིངས་ཡིག་དེའི་བར་དཔང་དུ་རྒྱལ་ཁབ་གསུམ་གྱི་སྐུ་ཚབ་ཡོད་དེ་བལ་གཞུང་གི་སྐུ་ཚབ་ཀེབ་ཀྲན་ཇི་ཌ་བཱ་ཐུར་དང་འབྲུག་གཞུང་གི་སྐུ་ཚབ་ཀྲོང་ས་དཔོན་སློབ་ཨོ་རྒྱན་དབང་ཕྱུག་སོགས་དང་། མན་ཇུ་གཞུང་གི་སྐུ་ཚབ་ལྷ་སྡོད་ཨམ་བན་ཡུའུ་ཐའི་བཅས་ཡིན། ཆིངས་ཡིག་དེའི་ནང་དོན་གལ་ཆེ་ཤོས་ནི་བོད་ཀྱི་ས་ཆ་རྒྱལ་ཁབ་གཞན་ལ་ཚོང་བསྒྱུར་མི་ཆོག་པ་དང་། རྒྱལ་ཁབ་གཞན་གྱི་སྐུ་ཚབ་བོད་དུ་བཞག་མི་ཆོག་པ། ཕྱི་མི་བོད་དུ་ཕེབས་པར་འགྲོ་ལམ་སོགས་མཁོ་འདོན་དང་དབང་ཆའི་རིགས་མི་སྤྲོད་པ་སོགས་འཁོད་ཡོད། དེ་ལྟར་བཞག་པའི་ཆིངས་ཡིག་དེས་བོད་འདི་རྒྱལ་ཁབ་གཞན་དང་འབྲེལ་མེད་ཁེར་རྐྱང་དུ་སྡོད་བཅུག་ཡོད་པས་གྱོང་གུད་ཆེན་པོ་ཕོག་ཡོད་པ་བཅས་སོ།།     །།"
    },
    {
        "question": "བོད་དང་ལ་དྭགས་དབར་ཐོག་མའི་དམག་འཁྲུག་བྱུང་རྐྱེན་ཇི་ལྟར་དང་དུས་སྐབས་དེར་ལ་དྭགས་བཀའ་བློན་དང་ས་སྤྱོད་པ་སུ་ཞིག་ཡིན་མིན་ཁ་གསལ་ཐོག བོད་དང་ལ་དྭགས་གཉིས་ཀྱི་འབྲེལ་ལམ་ཇི་ལྟར་ཡོད་མེད་དང་། ཐོག་མའི་དམག་འཁྲུག་སྐབས་གདོང་ལེན་དུ་བོད་ཕྱོགས་ནས་མི་སྣ་སུ་དང་སུ་ཞིག་མངགས་ཡོད་མེད་དང་རྒྱལ་ཕམ་ཇི་བྱུང་ཕྲིས།",
        "answer": "བོད་དང་ལ་དྭགས་དབར་ཐོག་མའི་དམག་འཁྲུག་བྱུང་རྐྱེན་ནི་ལོ་ངོ་བཅུ་ཕྲག་ལྷག་གི་སྔོན་ནས་རྡོག་རའི་རྒྱལ་པོས་ལ་དྭགས་ཀྱི་ས་མཚམས་སུ་སྔ་ཕྱིར་སྙད་གཙེར་ཡང་ཡང་བྱས་པ་མ་ཟད། ཤིང་རྟ་ ༡༨༣༤ལོར་སིང་པའི་དམག་གི་རྒྱབ་ལ་ཀསྨིར་གྱི་མཧཱ་ར་ཛ་སྒུ་ལབ་སིང་གིས་ཝ་ཛིར། ཛོ་ར་ཝ་སིང་དང་དམག་བཅས་བཏང་སྟེ་ལ་དྭགས་སུ་སྔ་རྗེས་བཙན་འཛུལ་བྱས་ཤིང་ལྕགས་གླང་ ༡༨༤༡ ལོར་བོད་དང་ལ་དྭགས་གཉིས་ཀྱི་ཚོང་འབྲེལ་བཅད་པ་མ་ཟད། ལ་དྭགས་དང་སིང་དམག་བསྒྲིལ་ནས་མངའ་རིས་ཕྱོགས་སུ་བཙན་འཛུལ་བྱས་པ་སོགས་ནི་བོད་དང་ལ་དྭགས་དབར་ཐོག་མའི་དམག་འཁྲུག་བྱུང་རྐྱེན་ཡིན་པ་དང་། དུས་སྐབས་དེར་ལ་དྭགས་བཀའ་བློན་དངོས་གྲུབ་བསྟན་འཛིན་དང་ས་སྤྱོད་པ་ལ་ལ་ཞེས་པ་དེ་ཡིན། བོད་དང་ལ་དྭགས་གཉིས་ཀྱི་འབྲེལ་ལམ་ཇི་འདྲ་ཡོད་མེད་ནི་སིང་དམག་གིས་བོད་དང་ལ་དྭགས་གཉིས་ཀྱི་འབྲེལ་ལམ་མ་བཅད་གོང་བོད་གཞུང་གིས་ཇ་དང་སྣམ་རིགས། བལ་སོགས་ལ་དྭགས་སུ་བཙོང་གི་ཡོད་པ་དང་། བོད་གཞུང་ལ་མཁོ་ཆེ་བའི་ཤིང་འབྲས་སྐམ་པོ་དང་། ལེ་ན་སོགས་སྒྲུབ་པར་ལ་དྭགས་སུ་ཡོང་དུས་ས་གནས་གལ་འཁེལ་ལ་སྡོད་སྒྲིག་དང་། གཟན་ཤིང་། རྟ་ཐབ་གཡོག རྟ་ཁལ་བཅས་གཏོང་ལམ་སོགས་ཀྱི་འབྲེལ་ལམ་ཤིན་ཏུ་ཟབ་པོ་ཡོད། དེ་ལྟར་ལ་དྭགས་དང་སིང་དམག་ཟླ་བསྒྲིལ་གྱིས་མངའ་རིས་ཕྱོགས་སུ་བཙན་འཛུལ་བྱས་རྐྱེན་ལས་ཐོག་མའི་དམག་གི་གདོང་ལེན་དུ་མི་སྣ་གང་དག་མངགས་ཡོད་མེད་ནི་གཙང་མདའ་དཔོན་སྤེལ་བཞི་པ་དང་དབུས་མདའ་དཔོན་ཟུར་ཁང་པ་སོགས་གཏོང་གནང་གིས་སིང་དམག་དང་འཐབ་འཛིང་བྱས་རུང་ལག་ཆ་བཟང་ཞན་ཐུག་སྟེ་བོད་ཕྱོགས་ལ་ཕམ་ཉེས་བྱུང་ཞིང་། སླར་བོད་གཞུང་ནས་དམག་དོན་སྤྱི་ཁྱབ་བཀའ་བློན་དཔལ་ལྷུན་གྱི་འོག་ལ་བཤད་སྒྲ་དབང་ཕྱུག་རྒྱལ་པོ་དང་དབུས་གཙང་གི་ཡུལ་དམག་བཅས་བཏང་སྟེ་དགུན་དུས་གྲང་ངར་ཆེ་བའི་དུས་སྐབས་དང་བསྟུན་ཏེ་དམག་འཐབ་བྱས་པས་བོད་དམག་ལ་རྒྱལ་ཁ་ཆེན་པོ་ཐོབ་ཡོད་དོ།།"
    },
    {
        "question": "ལ་དྭགས་སླེལ་ཞེས་པར་དེ་ཝང་ཧ་རི་ཅན་དང་བོད་ཀྱི་སྐུ་ཚབ་དབར་གྲོས་ཆོད་བྱེད་དགོས་པའི་རྒྱུ་རྐྱེན་ངོས་འཛིན་དང་གྲོས་ཆོད་དེའི་ནང་དོན་ཅི་ཞིག་ཡིན་མིན་དང་། སེང་བོད་གཉིས་ལ་དྭགས་པའི་སྐོར་ལ་ཕན་ཚུན་མནའ་ཚིག་ཆོད་དོན་འཇོག་པར་བོད་ཕྱོགས་ནས་སྐུ་ཚབ་གང་དག་བཏང་ཡོད་མེད་དང་ཕན་ཚུན་དབར་མནའ་ཚིག་ཇི་ལྟར་བཞག་ཡོད་མེད་ཕྲིས།",
        "answer": "དེ་ཝང་ཧ་རི་ཅན་དང་བོད་ཀྱི་སྐུ་ཚབ་དབར་གྲོས་ཆོད་བྱེད་དགོས་པའི་རྒྱུ་རྐྱེན་ནི་ལྕགས་གླང་ ༡༨༤༡ ལོར་ལ་དྭགས་དང་བོད་གཉིས་ཀྱི་འབྲེལ་ལམ་བཅད་པ་མ་ཟད། མངའ་རིས་ཕྱོགས་སུ་ལ་དྭགས་དང་སིང་དམག་ཟླ་བསྒྲིལ་གྱིས་བཙན་འཛུལ་བྱས་པར་བརྟེན་བོད་དམག་གིས་འཐབ་རྒོལ་དྲག་པོ་བྱས་ཏེ་ཕམ་ཉེས་བཏང་བ་མ་ཟད། སིང་དམག་རྣམས་སླེལ་དང་ཉེ་བའི་ལྡུམ་རྭ་ཞེས་པའི་བར་བོད་དམག་གིས་རྗེས་དེད་བཏང་ཞིིང་དེ་གར་བོད་དམག་རྣམས་ཟླ་ཤས་སྒར་བཅོས་ནས་བསྡད། དེ་རྗེས་ཆུ་སྟག་ ༡༨༤༢ ལོར་མཧཱ་ར་ཛ་སྒུ་ལབ་སིང་གིས་དེ་ཝང་ཧ་རི་ཅན་དང་ཝ་ཛིར་ར་འུན་གྱི་འོག་ལ་དམག་སྟོང་ཕྲག་བརྒྱད་དང་རྡོག་རའི་དམག་མི་དང་བསྡེབས་ནས་གློ་བུར་མཚན་འགེབས་བྱས་ཏེ་བོད་དམག་ཕམ་ཉེས་ཆེན་པོ་བཏང་བ་མ་ཟད། མདའ་དཔོན་ཟུར་ཁང་དང་སྤེལ་བཞི་སོགས་གསོན་བཟུང་བྱས་པ་ལས་གྲོས་ཆོད་འཇོག་དགོས་བྱུང་བའོ། གྲོས་ཆོད་དེའི་ནང་དོན་ནི་བོད་དམག་ཇི་ཡོད་ལ་དྭགས་ཀྱི་ས་ཁུལ་ནས་འཐེན་རྒྱུ་དང་ཕན་ཚུན་འཛིན་བཟུང་བྱས་པ་རྣམས་ཕྱིར་སློག་དགོས་པ་དང་ཕྱིས་སུ་དབང་ཚད་ཡོད་པའི་སྐུ་ཚབ་འཛོམས་ཏེ་ཆིངས་ཡིག་བཟོ་རྒྱུའི་ཐག་ཆོད་བྱུང་ཡོད། སིང་བོད་གཉིས་ལ་དྭགས་པའི་སྐོར་ལ་ཕན་ཚུན་མནའ་ཚིག་ཆོད་དོན་འཇོག་པར་བོད་ཕྱོགས་ནས་སྐུ་ཚབ་ཏུ་བཀའ་བློན་ཟུར་ཁང་། གཙང་མདའ་སྤེལ་བཞི་པ༑ ལས་བྱར་རྩེ་ཕྱག་གསར་བྱུང་། ཉི་ཐང་བླ་མ་ཡེ་ཤེས་བཅས་སྐུ་ཚབ་ཏུ་བཏང་ཡོད། སིང་ཕྱོགས་ནས་མནའ་ཚིག་འདི་ལྟར་བཞག་ཡོད་དེ་སྔར་འཁོན་ཞི་འཇགས་དང་ཕྱིན་ཆད་མཛའ་མཐུན། རང་ས་རང་སྲུང་དང་ལ་བོད་གཉིས་ཀྱི་འབྲེལ་ལམ་སྔར་བཞིན་རྒྱུན་གནས་ཡོང་བའི་མནའ་ཚིག་བཞག་ཡོད་པ་དང་། བོད་ཕྱོགས་ནས་ལ་བོད་གཉིས་ཀྱི་ས་མཚམས་སྔར་རྒྱུན་རང་གནས་དང་ལ་བོད་དབར་སྔར་བཞིན་ཚོང་འབྲེལ་རྒྱུན་འཁྱོངས་གནས་རྒྱུ་སོགས་ཀྱི་མནའ་ཚིག་བཞག་ཡོད་དོ།།"
    },
    {
        "question": "སྲིད་སྐྱོང་ཚེ་སྨོན་གླིང་ངག་དབང་འཇམ་དཔལ་ཚུལ་ཁྲིམས་རྒྱ་མཚོས་སྲིད་སྐྱོང་དུས་ཡུན་ཇི་ཙམ་གནང་ཡོད་མེད་དང་ཁོང་གིས་སྲིད་སྐྱོང་གནང་རིང་སྐྱོན་ཆ་གང་དག་བྱུང་བ་ལ་བརྟེན་ནས་མཐར་སྲིད་སྐྱོང་གི་ཁྲི་ལས་ཕབ་མིན་དང་། ཁོང་གི་ཚབ་ཏུ་སྲིད་སྐྱོང་པ་སུ་ཞིག་བསྐོ་གཞག་བྱས་ཡོད་མེད་ཕྲིས།",
        "answer": "ཚེ་སྨོན་གླིང་ངག་དབང་འཇམ་དཔལ་ཚུལ་ཁྲིམས་རྒྱ་མཚོས་སྲིད་སྐྱོང་དུས་ཡུན་ལོ་ཉི་ཤུ་རྩ་བཞི་བསྐྱངས་ཡོད་པ་དང་། ལོ་ངོ་དེ་དག་གི་ནང་སྐྱོན་ཆ་གང་དག་བྱུང་བ་ལ་བརྟེན་ནས་སྲིད་སྐྱོང་གི་ཁྲི་ལས་ཁོང་ཕབ་མིན་ནི་བཀྲས་ལྷུན་བླ་བྲང་ལ་རྒྱབ་གཏོད་ཀྱི་མི་སྣ་དགྲ་འདུལ་དང་བྲང་ཁང་པའི་མགྲོན་གཉེར་བཅས་ལ་སྲིད་སྐྱོང་འདི་པས་གཞུང་ཞབས་སོགས་སུ་བསྐོ་གཞག་གནང་བ་དང་། བླ་བྲང་ནས་ལྡེ་རྙིང་དགྲ་འདུལ་འཛིན་བཟུང་བྱེད་རྩིས་བྱས་པར་ཀུན་གཟིགས་པཎ་ཆེན་རིན་པོ་ཆེ་དང་སྲིད་སྐྱོང་འདི་པ་གསུང་རྩོད་ཐུག་པའི་གླེང་གཞི་ཆེན་པོ་བྱུང་པ་དང་། སྲིད་སྐྱོང་འདི་པའི་མཛད་སྤྱོད་ལ་ཨམ་བན་དང་རྒྱ་ཕྱོགས་བློ་ཁ་མ་ཁེངས་པ་དཔེར་ན་ལྕོག་སྤེ་བ་ཚེ་བརྟན་བཀྲིས་ཀྱིས་གཞུང་སའི་བཀའ་ཁྲར་མ་བརྩིས་པར་འབངས་གྱེན་ལྡོག་བྱས་པར་འཇུ་བཟུང་དང་ཁྲིམས་ཆད་ནན་པོ་བཅད་པར་ཨམ་བན་བློ་ཁ་མ་རྫོགས་པ་དང་ལྕང་སྐྱའི་མཆོག་སྤྲུལ་འབྲས་སྤུངས་སུ་སློབ་གཉེར་ལ་བཞུགས་རིང་འཚོ་རྟེན་དགོས་རིགས་ལ་སྲིད་སྐྱོང་འདི་པས་མཁྲེགས་བཟུང་བྱས་པར་རྒྱ་ཕྱོགས་མི་དགའ་བ་བྱུང་ཡོད་པ་དང་། ༸རྒྱལ་དབང་བཅུ་པ་ཆེན་པོ་ཡང་སྲིད་དོན་དངོས་ལ་གསེར་བུམ་དཀྲུགས་འདོན་མ་བྱས་ཀྱང་རྒྱ་ཕྱོགས་ལ་བསྟུན་ཤས་ཆེ་བས་གསེར་བུམ་དཀྲུགས་འདོན་བྱས་ཚུལ་ཡོངས་གྲགས་གནང་བའི་རྐྱེན་གྱིས་༸རྒྱལ་དབང་བཅུ་གཅིག་པ་ཆེན་པོ་གསེར་བུམ་དཀྲུགས་དགོས་བྱུང་བས་གཞུང་ཞབས་སེར་སྐྱ་མང་པོས་བློ་ཕམ་ཚད་མེད་བྱེད་པ་བཅས་ནི་སྲིད་སྐྱོང་འདི་པ་ཁྲི་ལས་ཕབ་པའི་རྒྱུ་རྐྱེན་དག་གོ། སྲིད་སྐྱོང་འདི་པ་ཁྲི་ལས་ཕབ་རྗེས་སྲིད་སྐྱོང་གི་ཚབ་ཏུ་བཀའ་ཤག་དང་བོད་ལྗོངས་སྤྱི་ཚོགས་ནས་ཞུ་མོས་ལྟར་པན་ཆེན་བསྟན་པའི་ཉི་མ་མཆོག་བསྐོ་གཞག་གནང་ཡོད་པ་བཅས་སོ།།"
    },
    {
        "question": "གོར་བོད་དབར་གྲོས་ཆོད་དོན་ཚན་བཅུ་ཅན་ཞིག་བཞག་ཡོད་པ་དེ་དུས་ནམ་ཞིག་ལ་རྐྱེན་ཅི་ཞིག་གིས་དབང་ལས་བཞག་མིན་དང་། གྲོས་ཆོད་དོན་ཚན་རེ་རེའི་ནང་དོན་གནད་བསྡུས་རེ་དང་། བོད་གཞུང་ནས་གྲོས་ཆོད་སྐུ་ཚབ་ཏུ་མི་སྣ་སུ་ཞིག་ཕེབས་ཡོད་མེད་བཅས་ཕྲིས།",
        "answer": "གོར་བོད་དབར་གྲོས་ཆོད་དོན་ཚན་བཅུ་ཅན་ཞིག་བཞག་ཡོད་པ་དེ་ནི་མེ་འབྲུག་ ༡༨༥༦ ཕྱི་ཟླ་ ༣ ཚེས་ ༢༤ ཉིན་བཞག་པ་དང་། རྐྱེན་ཅི་ཞིག་གི་འོག་ཏུ་བཞག་མིན་ནི་གོར་བློན་འཇང་སྦ་ཐུར་སོགས་ནས་གཉའ་སྐྱིད་རོང་གསུམ་དང་རྫོང་དགའ་སྤུ་ཧྲེང་སོགས་སུ་བཙན་འཛུལ་གྱིས་བཅོམ་འཕྲོག་བྱས་པར་དབུས་མདའ་དཔོན་རྡོ་རྗེ་དོན་གྲུབ་དང་གཙང་མདའ་དཔོན་པད་ཚལ་བ་དཔུང་བཅས་ཀྱིས་གདོང་ལེན་བྱས་རུང་གོ་ལག་བཟང་ཞན་ཤོར་ཏེ་ཕན་ནུས་དེ་ཙམ་ཐོན་མེད་ཀྱང་། གོར་ཕྱོགས་ནས་བོད་གཞུང་གིས་བཅོ་བརྒྱད་དྲུག་ཅུའི་དམག་གཏོང་གི་ཡོད་ཚུལ་ཐོས་ཏེ་དམག་འཐབ་མི་དགོས་པར་གྲོས་ཆོད་འདི་བྱུང་ཡོད། གྲོས་ཆོད་དོན་ཚན་རེ་རེའི་ནང་དོན་མདོར་བསྡུས་ནི་དོན་ཚན་དང་པོར་བོད་གཞུང་ནས་གོར་ཁར་ལོ་ལྟར་དངུལ་སྟོང་ཕྲག་བཅུ་སྤྲོད་རྒྱུ། གཉིས་པར་གོར་བོད་གཉིས་ཀ་༸གོང་མ་ཆེན་མོར་གུས་འདུད་ཞུ་མི་ཡིན་པ༑ གསུམ་པར་གོར་ཁའི་མི་སེར་ལ་བོད་ཕྱོགས་ནས་ཁྲལ་རིགས་འགེལ་མི་ཆོག་པ༑ བཞི་པར་ཕྱོགས་གཉིས་ཀས་འཛིན་བཟུང་བྱས་པ་རྣམས་ཕྱིར་སློག་དགོས་པ། ལྔ་པར་ལྷ་ལྡན་དུ་ད་ནས་བཟུང་མི་དྲག་འཇོག་རྒྱུ། དྲུག་པར་ལྷ་ལྡན་དུ་རྒྱན་ཆ་དང་ཟས་རིགས་སོགས་རང་འདོད་ལྟར་ཚོང་རྒྱག་ཆོག་པ། བདུན་པར་ས་གནས་རང་རང་སར་རྙོག་གླེང་བྱུང་ན་ས་གནས་དེ་གའི་གཞུང་གིས་ཁྲིམས་གཅོད་ཆོག་པ་ལས་གཞན་གྱི་མི་ཆོག་པ། བརྒྱད་པར་ཕྱོགས་སུ་ཞིག་གི་མིས་ཉེས་བསགས་བྱས་ཏེ་ཕྱོགས་གཞན་དུ་བྲོས་ཀྱང་རྩིས་སྤྲོད་དགོས་པ། དགུ་པར་ཕྱོགས་གཞན་གྱི་ཚོང་པ་ཕྱོགས་འདི་པའི་མི་སེར་གྱིས་བཅོམ་ན་ཕྱོགས་འདི་པའི་དཔོན་རོགས་ཚོས་བརྩད་ཞིབ་ཀྱིས་ཕྱིར་སློག་དགོས་པ། བཅུ་པར་ད་ལམ་དམག་འཁྲུག་སྐབས་ཕན་ཚུན་མགོ་འདོགས་ཞུ་མི་ཚོར་ཕྱོགས་གཉིས་ཀས་འཁོན་འཛིན་མི་བྱེད་པ་བཅས་སོ། །གྲོས་ཆོད་དོན་ཚན་བཅུ་འདི་འཇོག་པར་བོད་གཞུང་ནས་སྐུ་ཚབ་ཏུ་མགྲོན་གཉེར་ངག་དབང་རྒྱལ་མཚན་དང་བཀའ་མགྲོན་བྲུམ་པ་སྲས་སོགས་དང་སེ་འབྲས་དགའ་གསུམ་དང་ས་སྐྱ་བཅས་ཀྱི་སྐུ་ཚབ་ཡང་ཡོད་དོ།།"
    },
    {
        "question": "རྭ་བཤད་དོན་རྐྱེན་ཐོག་མར་ཇི་ལྟར་བྱུང་བ་དང་བར་གྱི་འགལ་ཟླའི་འཕེལ་རིམ་དང་མཐའ་མའི་མཇུག་འབྲས་བཅས་སོ་སོར་ཕྲིས།",
        "answer": "རྭ་བཤད་དོན་རྐྱེན་ནི་རྭ་སྒྲེང་སྲིད་སྐྱོང་ནས་གཏན་ཚིགས་དང་ཤེ་བམ། འགོ་འཆན་ཞུས་རིགས་ཚང་མར་སྲིད་ཐམ་གནང་ཐལ་ཆེ་སྟབས་བཤད་སྒྲས་དེ་ལྟར་ཐུགས་བློས་མ་བཟོད་པར་སྦུག་ཐམ་བཞིན་ཕྱིས་སུ་སྲིད་ཐམ་སྩལ་སྐབས་རྩེ་དྲུང་ཚང་འཛོམས་ཐོག་གནང་ན་ལེགས་ཚུལ་ཞུས་པར་སྐུ་བཅར་སྤྱི་མཁན་བློ་བཟང་འཕྲིན་ལས་ནས་དབང་ཆ་འཕྲོག་འདོད་ཀྱི་སྟ་གོན་ཡིན་ཚུལ་བརྗོད་པ་ལ་བརྟེན་ནས་ལས་དོན་ཆུང་ཚག་ལ་སྙད་བཏགས་ཏེ་བཤད་སྒྲ་ཞབས་པད་ཀྱི་གོ་གནས་དང་ཞབས་སྡོད་ཆབས་ཅིག་གནས་དབྱུངས་བཏང་བ་སོགས་ནི་རྭ་བཤད་དོན་རྐྱེན་གྱི་ཐོག་མའི་བྱུང་རིམ་ཡིན་པ་དང་། བར་གྱི་འགལ་ཟླའི་འཕེལ་རིམ་ནི་དེ་ལྟར་བཤད་སྒྲ་གནས་དབྱུངས་བཏང་བ་མ་ཟད། བཤད་སྒྲའི་ལྕམ་ནས་རྭ་སྒྲེང་རིན་པོ་ཆེར་བཤད་སྒྲས་གོར་རྒྱལ་དང་འབྲེལ་བ་བྱས་ཚུལ་གྱི་ཕྲ་མའི་ཡི་གེ་བཏང་བ་ལས་བཤད་སྒྲ་ཕྱིར་ལྡོག་མེད་པར་བཟོ་དགོས་པའི་བཀོད་རྒྱ་བཏང་ཡོད། འོན་ཀྱང་བཤད་སྒྲ་འཛིན་བཟུང་བྱེད་མིར་བཏང་བའི་མདའ་དཔོན་ཐོན་པས་རྗེས་ཡོང་སྔོན་དྲན་ཐོག་བཤད་སྒྲ་མ་བསད་པར་བཙོན་འཇུག་དོ་དམ་བྱས་ཤིང་དེ་རྗེས་བཤད་སྒྲའི་མཐུན་ཕྱོགས་དཔལ་ལྡན་དོན་གྲུབ་སོགས་ཀྱིས་བཤད་སྒྲ་ལྷ་སར་གདན་ཞུ་དང་རྭ་སྒྲེང་རང་ཉིད་ནས་ཆབ་སྲིད་ཐུགས་འགན་ལས་དགོངས་ཞུའི་རེ་བ་བཏོན་པ་སོགས་ནི་བར་གྱི་འགལ་ཟླའི་འཕེལ་རིམ་མོ། མཐའ་མའི་མཇུག་འབྲས་ནི་བརྟག་ཞིབ་དོ་ནན་མ་བྱུང་བའི་ཐལ་ཆ་དེས་རྭ་སྒྲེང་རང་ཉིད་བོད་དུ་བཞུགས་བློས་མ་བཟོད་པར་པེ་ཅིང་དུ་ཕེབས་ཏེ་མན་ཇུ་༸གོང་མར་རྒྱབ་གཉེར་ཡོང་བའི་ཐུགས་རེ་བཅངས་ཀྱང་རེ་འབྲས་དོན་སྨིན་མ་བྱུང་བར། མཐར་ལྷ་སྡོད་མན་ཇུའི་ཨམ་བན་གྱིས་ཞུ་ཕུལ་བྱས་པ་ལྟར་པེ་ཅིང་ནས་ལྷ་སར་ཕྱིར་ལོག་བྱ་རྒྱུའི་གོ་སྐབས་ཙམ་ཐོབ་ཡོད་པ་དང་། བཤད་སྒྲར་༸རྒྱལ་དབང་མཆོག་ནས་སྲིད་སྐྱོང་དུ་བསྐོ་གཞག་གནང་བ་སོགས་ནི་མཇུག་འབྲས་སོ།།"
    },
    {
        "question": "སྤྱི་མཁན་དཔལ་ལྡན་དོན་གྲུབ་ཀྱི་ལོ་རྒྱུས་མདོར་བསྡུས་ཇི་ཡིན་དང་། ཁོང་དང་བཤད་སྒྲ་དབང་ཕྱུག་རྒྱལ་པོ་གཉིས་ཀྱི་དབར་ཐོག་མའི་འབྲེལ་བ་བྱུང་ཚུལ་ཇི་ལྟར་དང་མཐར་ཁོང་རྒྱུ་རྐྱེན་ཅི་ཞིག་ལ་བརྟེན་ནས་ཕམ་ཉེས་བྱུང་ངམ།",
        "answer": "སྤྱི་མཁན་དཔལ་ལྡན་དོན་གྲུབ་ནི་ཁམས་རྨི་ལི་ནས་ཡིན་ཞིང་། ཁོང་དབུས་སུ་གྲྭ་རྒྱུན་ལ་ཡོངས་ནས་དགའ་ལྡན་ཤར་རྩེེར་སྒྲིག་ཞུགས་གནང་བ་དང་། རིམ་བཞིན་ཁོང་འབྱོན་པོ་དང་རྒོད་པོ་ཡོད་པ་ལ་བརྟེན་ནས་དགའ་ལྡན་ཤར་རྩེ་མཁན་པོའི་ཕྱག་མཛོད་དུ་བསྐོ་གཞག་གནང་ཞིང་། རྭ་བཤད་དོན་རྐྱེན་ལས་བཤད་སྒྲ་སྙེ་མོ་རྒྱལ་བྱེད་ཚལ་དུ་བཙོན་བཞུགས་གནང་སྐབས་ཁོང་གིས་སྲིད་སྐྱོང་རྭ་སྒྲེང་ལ་ངོ་ལོག་གིས་ལས་འགུལ་ཤུགས་ཆེན་བརྩམས་ཏེ་བཤད་སྒྲ་བཙོན་ལས་ཐར་ཐུབ་པ་བྱུང་ཡོད་པ་མ་ཟད། རིམ་བཞིན་ཁོང་གིས་བཀའ་བློན་དང་སྐུ་བཅར་སྤྱི་ཁྱབ་མཁན་པོ་སོགས་ཀྱི་ཕྱག་ལས་ཀྱང་གནང་ཡོད། ཁོང་དང་བཤད་སྒྲ་དབང་ཕྱུག་རྒྱལ་པོ་གཉིས་ཀྱི་ཐོག་མའི་འབྲེལ་ལམ་བྱུང་གཞི་ནི་ཁོང་དགའ་ལྡན་ཤར་རྩེར་སྒྲིག་ཞུགས་ཟིན་རྗེས་གཟིམ་བཤད་སྒྲར་བཀའ་འགྱུར་དང་སྒྲོལ་མ་འབུམ་ཐེར་སོགས་སྨོན་ཚོགས་སྐབས་ཇ་མ་བྱེད་པར་ཡོང་ནས་བཤད་སྒྲ་དང་འབྲེལ་བ་ཐོག་མར་བྱུང་ཡོད། མཐར་ཁོང་ཉམས་ཉེས་སུ་གྱུར་གཞི་ནི་དབང་ཆར་ཚོད་འཛིན་མ་བྱས་པར་བོད་ལྗོངས་ཡོངས་ལ་དབང་སྒྱུར་བྱ་འདོད་ཀྱི་བསམ་པས་༸སྐྱབས་མགོན་སྦུག་ཀྱང་རི་ཁྲོད་ཅིག་ཏུ་གསོལ་ཕོགས་དང་བཅས་འཇོག་རྒྱུའི་རྩིས་དང་ལྷག་པར་སྲིད་སྐྱོང་སྡེ་དྲུག་གི་ཕྱག་ལས་བཤོལ་ཐབས་སུ་ངན་བྱུས་གཏིང་ཡོད་པ་མ་ཟད། མཚོ་སྒོ་བ་མིག་དམར་ཚེ་རིང་ལས་འགུལ་འདི་དང་འབྲེལ་བའི་རྒྱུ་རྐྱེན་ཞིག་ལས་རྐྱེན་ལམ་དུ་བཏང་བ་སོགས་ལས་མཐར་ཕམ་ཉེས་ཆེན་པོ་བྱུང་ཡོད་དོ།།      །།"
    }
]