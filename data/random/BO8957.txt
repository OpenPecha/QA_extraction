རྩོམ་རིག་དང་སྒྱུ་རྩལ།
དགེ་འདུན་འཕེལ་རྒྱས།


བོད་ཀྱི་གླུ་གར་རོལ་དབྱངས་ལ་གཞི་རྩའི་ཐོག་ནས་དབྱེ་སྣ་ག་ཚོད་
ཡོད་དམ།
ལན། དེ་ལའང་སྲོལ་རྒྱུན་གྱི་དབྱེ་ཚུལ་དང་དེང་རབས་ཀྱི་དབྱེ་ཚུལ་
གཉིས་ཡོད་དེ། སྲོལ་རྒྱུན་ལྟར་ན་ལྷན་གཅིག་སྐྱེས་པའི་རོལ་མོ་དང་རྐྱེན་
གཞན་ལས་བྱུང་བའི་རོལ་མོ་གཉིས་སུ་དབྱེ། དེང་རབས་ལྟར་ན་ཁག་གསུམ་
དང་བཞི་ལ་དབྱེ་སྲོལ་ཡོད་པ་གཤམ་གསལ། ཁག་གསུམ་དུ་དབྱེ་སྲོལ་ནི་
དམངས་ཁྲོད་རོལ་དབྱངས་དང༌།ཆོས་ལུགས་རོལ་དབྱངས།མཆོད་སྤྲིན་གར་
རོལ་བཅས་ཡིན་པ་དང་། ཁག་བཞི་ལ་དབྱེ་སྲོལ་ནི་དམངས་ཁྲོད་རོལ་
དབྱངས་དང་། ཨ་ཅེ་ལྷ་མོའི་རོལ་དབྱངས། ཆོས་ལུགས་རོལ་དབྱངས། མཆོད་
སྤྲིན་གར་རོལ་བཅས་ཡིན།དེང་རབས་དབྱེ་སྲོལ་གྱི་ཁྱད་པར་གཙོ་བོ་ནི་ཨ་ཅེ་
ལྷ་མོ་དམངས་ཁྲོད་རོལ་དབྱངས་ཁོངས་སུ་གཏོགས་དང་མི་གཏོགས་ཀྱི་ཐད་
ནས་ཡིན།
བོད་ཀྱི་དམངས་ཁྲོད་རོལ་དབྱངས་ལ་དབྱེ་སྣ་ཇི་ཙམ་ཡོད་མེད་
རགས་བསྡུས་ཙམ་ཤོད་དང་།
ལན། དམངས་ཁྲོད་རོལ་དབྱངས་ནི་རྒྱ་ཆེའི་ངལ་རྩོལ་མི་དམངས་ཀྱིས་
ཡུན་རིང་གི་སྤྱི་ཚོགས་འཚོ་བའི་ལག་ལེན་ཁྲོད་དུ་གསར་གཏོད་བྱས་པ་ཞིག་
ཡིན་ལ་དེ་དག་གི་ཁྱབ་ཁོངས་གཞི་རྒྱ་ཆེ་བ་དང་རྣམ་གྲངས་ཧ་ཅང་མང་པོ་
ཡོད། དམངས་ཁྲོད་རོལ་དབྱངས་ལ་དབྱེ་སྣ་དམངས་ཁྲོད་གླུ་གར་རོལ་
དབྱངས་དང༌། དམངས་གཞས།ལས་གཞས། གཞས་མ་གཏམ། རོལ་ཆའི་རོལ་
དབྱངས་བཅས་གཙོ་བོ་ཁག་ལྔ་ལ་དབྱེ་ཆོག་པ་ལས། ༡ དམངས་ཁྲོད་གླུ་གར་
རོལ་དབྱངས་ཁོ་ནའི་བྱེ་བྲག་ལ་ཤོན་དང༌། གར། བྲོ། རལ་པ། གཞས་ཆེན།
རྦད། འཇག་རྐྱང་། སྒོར་གཞས། སྒོར་བྲོ། སྟོད་གཞས། ནང་མ། འབྲོང་རྩེད། གོ་
རྩེད། རྨ་བྱའི་ཞབས་བྲོ་སོགས་དང་། ༢དམངས་གཞས་ཀྱི་བྱེ་བྲག་ཏུ་ལ་གཞས་
དང་། ཆང་གཞས། ཚིག་རྒྱག ཁྲམ་གཞས། བྱིས་པའི་རྩེད་གཞས། གནས་སྐོར་
བའི་གཞས། མཛའ་གླུ། འབྲོག་གླུ། ཆོས་གླུ། དགའ་གླུ། སྐྱོ་གླུ་སོགས། ༣ ལས་
གཞས་ཀྱི་བྱེ་བྲག་ལ་ཞིང་ལས་ཀྱི་ལས་གཞས་ཁག་དང་། འབྲོག་ལས་ཀྱི་ལས་
གཞས་ཁག། ཨར་ལས་ཀྱི་ལས་གཞས་ཁག། དེ་མིན་ཞོར་ལས་ཐོན་སྐྱེད་ཀྱི་ལས་
གཞས་ཁག་སོགས། ༤ གཞས་མ་གཏམ་གྱི་བྱེ་བྲག་ལ་བླ་མ་མ་ཎི་དང་། འབྲས་
དཀར། གླིང་གེ་སར་རྒྱལ་པོའི་སྒྲུང་གླུ་སོགས།༥རོལ་ཆའི་རོལ་དབྱངས་ལ་སྒྲ་
སྙན་དང་། གླིང་བུ། རྔ། པི་ཝང་སོགས་ཀྱི་རྐྱང་དཀྲོལ་དང་མཉམ་དཀྲོལ་གྱི་
རོལ་དབྱངས་རྣམས་ཡིན་པ་བཅས་སོ།
བོད་ཀྱི་ཆོས་ལུགས་རོལ་དབྱངས་ཞེས་པ་འདི་གང་ལ་ཟེར་རམ།
ལན། ཆོས་ལུགས་རོལ་དབྱངས་ཞེས་པ་ནི་བོད་ཀྱི་ཆོས་ལུགས་གྲུབ་མཐའ་
སོ་སོ་དང་འབྲེལ་ཡོད་ཀྱི་རོལ་དབྱངས་རྣམས་ལ་བརྗོད་པ་ཡིན་ཞིང་། དེ་དག་
གཙོ་བོ་ནི་གདོད་མའི་དུས་རབས་ནས་དར་བའི་བོན་དང་འབྲེལ་ཡོད་ཀྱི་རོལ་
དབྱངས་ཁག་དང༌། བསྟན་པ་སྔ་དར་གྱི་དུས་སུ་དར་བའི་ནང་བསྟན་ཆོས་
ལུགས་ཀྱི་རོལ་དབྱངས་དང་བསྟན་པ་ཕྱི་དར་དུས་སུ་དར་བའི་བོད་བརྒྱུད་
ནང་བསྟན་ཆོས་ལུགས་དང་འབྲེལ་ཡོད་ཀྱི་རོལ་དབྱངས་ཁག་རྣམས་ཡིན།
ལྷ་མོའི་འཁྲབ་གཞུང་ཆེ་བ་བརྒྱད་གང་དང་གང་ཡིན་ནམ།
ལན། ལྷ་མོའི་འཁྲབ་གཞུང་བརྒྱད་ནི་སྣང་ས་འོད་འབུམ་དང་། རྒྱ་
བཟའ་དང་བལ་བཟའ། གཟུགས་ཀྱི་ཉི་མ། འགྲོ་བ་བཟང་མོ། ཆོས་རྒྱལ་ནོར་
བཟང་། པད་མ་འོད་འབར། དོན་ཡོད་དོན་གྲུབ། དྲི་མེད་ཀུན་ལྡན་བཅས་
ཡིན།
མཆོད་སྤྲིན་གར་རོལ་གྱི་སྐོར་རགས་བསྡུས་ཙམ་ཞིག་ཤོད་དང༌།
ལན། མཆོད་སྤྲིན་གར་རོལ་ནི་ཐོག་མར་སྟོད་མངའ་རིས་ཀྱི་དམངས་
ཁྲོད་གླུ་གར་ཁག་ལས་འཕེལ་རྒྱས་བྱུང་བ་ཞིག་ཡིན་ཞིང་། དེའི་ནང་ད་དུང་
བོད་ཀྱི་གནའ་བོའི་མཐའ་མཚམས་ཀྱི་མི་རིགས་ཁ་ཆེ་འབྲོག་པ་དང་མོན་
སོགས་ཀྱི་གླུ་གར་རོལ་དབྱངས་མང་པོ་ཞིག་ཀྱང་ཡོད་པ་རྣམས་ལས་འཕེལ་
རྒྱས་བྱུང་རྗེས་ལག་ལེན་གྱི་ཁྲོད་དུ་དབུས་གཙང་གི་འཁོར་ཡུག་རིག་གནས་
ཀྱི་ཤུགས་རྐྱེན་འོག་རིམ་བཞིན་གར་རོལ་དེ་ཉིད་ཀྱི་ད་ལྟའི་རོལ་དབྱངས་ཀྱི་
ཁྱད་ཆོས་སུ་འགྱུར་བ་བྱུང་བ་ཞིག་རེད། གར་རོལ་གྱི་རོལ་དབྱངས་ཀྱི་རྣམ་
གྲངས་ལ་གར་དང་། གར་གླུ། ཕེབས་རྔ་དང་འཇམ་རོལ་བཅས་ཡོད།
བོད་ཀྱི་གནའ་བོའི་ཡིག་ཚང་འགའ་དང་འབྲེལ་ནས་གླུ་གར་རོལ་
དབྱངས་ཀྱི་ཐོག་མའི་བྱུང་ཚུལ་སྐོར་ཅུང་རྒྱས་ཙམ་གླེང་དང༌།
ལན། གླུ་གར་རོལ་དབྱངས་ཀྱི་ཐོག་མའི་བྱུང་ཚུལ་ཐད་རང་ཅག་བོད་
ཀྱི་བསྟན་བཅོས་འགར་ཆེད་དུ་བརྗོད་པ་ནི་ལྷ་སྒྲུང་དུ་ཐད་། གར་གྱི་རྩ་
འཛིན་《མིག་ཡིད་རྣ་བའི་དགའ་སྟོན་》ལས། མཚོ་བྱུང་དབྱངས་ཀྱི་མཛོད་
འཛིན་ལྷ་མོ་ཡིས།། ཀུན་ཏུ་དགེ་བའི་ངག་གི་དཔལ་སྦྱིན་ཞིག། མཐོ་རིས་སྐྱོང་
བའི་མགོན་པོ་ཚངས་པ་དང༌།། བདེན་པའི་ངག་གྲུབ་དྲང་སྲོང་བྷ་ར་ཏ།། བི་
ཤ་ཁའི་ལས་ཉེར་མཚོན་འཕགས་ཡུལ་གྱི།། ཟློས་གར་སྲོལ་གཏོད་སྒོ་བྱེད་མཁན་
རྣམས་བསྔགས།། ཞེས་བྱུང་བ་དེ་འཕགས་ཡུལ་གྱི་གཏམ་རྒྱུད་ཀྱི་རྗེས་སུ་དྲངས་
ཏེ། སྔོན་བསྐལ་པ་ཐོག་མའི་དུས་ཤིག་ན་ཚངས་པ་ཆེན་པོས་རྒྱ་མཚོ་ཆེན་པོ་
རླུང་གིས་གཡོས་པ་ལས་བྱུང་བའི་བརྟན་གཡོའི་སྒྲ་ཐམས་ཅད་རབ་ཏུ་སྙན་
པར་གོ་སྟེ། སྒྲ་དེ་དག་ལ་ལོ་དུ་མར་མངོན་པར་དགའ་ཞིང་རོ་མྱང་བར་བྱས་
སྟབས། མཐར་སྒྲ་དབྱངས་དེ་རྣམས་གཅིག་ཏུ་འདུས་ནས་ལེགས་སྦྱར་སྐད་
དུ་སྭར་སྭ་སྟི་ཞེས་དང་བོད་སྐད་དུ་དབྱངས་ཅན་ལྷ་མོའམ་དབྱངས་ཅན་མ་
ཞེས་བརྗོད་པའི་ཤེས་རབ་རྩོལ་བའི་ལྷ་མོ་དེ་འཁྲུངས་པར་གྲགས་ལ་རྣ་བར་
སྙན་པའི་སྒྲ་དང་རོལ་དབྱངས་སོགས་ཀྱི་སྲོལ་གཏོད་མཁན་ལ་ངོས་འཛིན་
བྱེད་ཀྱི་ཡོད་པ་དེ་ཡོ་རོབ་ཀྱི་རྒྱལ་ཁབ་གྷི་རི་སིའི་ལྷ་སྒྲུང་ནང་ཨ་པོ་ལོ་ཞེས་
པའི་རོལ་དབྱངས་ཀྱི་ལྷ་ཞིག་ཡོད་པ་དང་། ལྷ་དེའི་འོག་ད་དུང་ལྷ་མོ་དགུ་
ཡོད་པ་རྣམས་ཀྱང་རྒྱུན་གཏན་མཆོད་སྤྲིན་རོལ་དབྱངས་མཁན་ཞིག་ཡིན་པ་
དེ་དག་གི་མིང་ལ་མིའུ་སི་Muses) ཞེས་བརྗོད་དེ། ཕྱིས་སུ་དབྱིན་ཡིག་གི་
(Musicརོལ་དབྱངས་ཞེས་པའི་དོན་དེ་ལྷ་མོ་དེ་རྣམས་ཀྱི་མིང་ལས་སྒྲ་སྒྱུར་
བྱས་ནས་བྱུང་བར་གྲགས་ལ། རོལ་དབྱངས་ཀྱང་ལྷ་དེ་དག་གིས་ཐོག་མར་
སྲོལ་གཏོད་བྱས་ཚུལ་གྱི་ལྷ་སྒྲུང་དེ་དང་གཉིས་སུ་མ་མཆིས། གཞན་ཡང་
སྔར་རྒྱ་གར་དུ་རིག་བྱེད་བཞི་བྱ་བ་ཞིག་བྱུང་སྟེ་སྲིད་སྲུང་གི་རིག་བྱེད་ནས་
གཏམ་རྒྱུད་དང་། སྙན་ཚིག་གི་རིག་བྱེད་ནས་རྟ་དབྱངས། མཆོད་སྦྱིན་གྱི་
རིག་བྱེད་ནས་ལུས་ཀྱི་རྣམ་འགྱུར་བྱེད་སྟངས་དང་གར་གྱི་རོལ་སྟབས། ངེས་
བརྗོད་ཀྱི་རིག་བྱེད་ནས་རོའམ་ཉམས་བཅས་བླངས་ཏེ་ཟློས་གར་གྱི་རིག་
བྱེད་ཞིག་གསར་གཏོད་མཛད་པར་གྲགས་ཀྱང་ཞིབ་ཕྲའི་ལོ་རྒྱུས་ཇི་བཞིན་
རྟོགས་པར་དཀའ། སྤྱི་ལོའི་སྔོན་གྱི་ལོ་ཆིག་སྟོང་ཡས་མས་སུ་བྷ་ར་ཏས་ཟློས་
གར་གྱི་ཉམས་དང་མཚན་ཉིད། ངོ་བོ་སོགས་སྟོན་པའི་《གླུ་གར་གྱི་བསྟན་
བཅོས་》ཞེས་པ་དེ་བརྩམས་ཏེ་ཟློས་གར་གྱི་རིག་གཞུང་དར་སྤེལ་མཛད་
པས་བདེན་པའི་ངག་གྲུབ་དྲང་སྲོང་བྷ་ར་ཏ།། བི་ཤ་ཁའི་ལས་ཉེར་མཚོན་
འཕགས་ཡུལ་གྱི། ཟློས་གར་སྲོལ་གཏོད་སྒོ་འབྱེད་མཁན་རྣམས་བསྔགས།།
ཞེས་བྱུང་ཡང་གོང་གསལ་དེ་དག་གླུ་གར་རོལ་དབྱངས་ཀྱི་ཐོག་མའི་འབྱུང་
ཁུངས་ཤིག་མ་ཡིན། དེ་བཞིན་《བཤད་མཛོད་ཡིད་བཞིན་ནོར་བུ་》ལས།
དང་པོ་གླུ་ཡི་མེས་པོ་བྲམ་ཟེ་རབ་དགའ་ཡིན།། གླུ་ཡི་ཕྱི་མོ་འཇིག་རྟེན་སྒྲོལ་
མ་ཡིན། གླུ་ཡི་ཕ་ནི་འགིང་སེ་དར་གསུམ་ཡིན།། ཞེས་འཁོད་ཀྱང་དེ་དག་ནི་
ཆོས་ལུགས་ཀྱི་མཛེས་ཆོས་ལྟ་ཚུལ་གྱི་རྨང་གཞིའི་ཐོག་བྱུང་བའི་རོལ་དབྱངས་
ཀྱི་ཐོག་མའི་འབྱུང་ཁུངས་ཀྱི་གཏམ་ཞིག་རེད། གཞན་ཡང་བོན་གྱི་ཆོས་
ལུགས་ལྟ་བའི་ཐོག་ནས་རོལ་དབྱངས་ཀྱི་འབྱུང་ཁུངས་སྐོར་གླེང་ན་བོན་ལ་
གླུ་གར་གྱི་ལྷ་བཅུ་གསུམ་ཡོད་པས་རྗེས་སུ་མགུར་ལྷ་བཅུ་གསུམ་དང་ཤོན་
སྣ་བཅུ་གསུམ། གཞས་ཆེན་བཅུ་གསུམ། དགའ་གླུ་བཅུ་གསུམ་སོགས་གླུ་གར་
གྱི་ཐོག་མའི་སྲོལ་གཏོད་མཁན་མཚོན་པའི་གྲངས་ཆ་རྣམས་ལས་གསལ་
རྟོགས་ཐུབ། དེ་བཞིན་《མདོ་གཟེར་མིག་》ལས་གླུ་བོན་དབྱངས་སྙན་དང༌།
གཉེན་བོན་ཐང་ཐང་། རྒྱལ་བོན་སྤོང་པོ་དང༌། སྨན་བོན་འབྲིང་ཏང་དང་
ཞེས་གསལ་བར་གཞིགས་ན།བོད་ལ་གཡུང་དྲུང་བོན་ཞེས་པ་དེ་མ་བྱུང་གོང་
ནས་ཡ་ཐོག་གི་བོན་འདྲ་མིན་སྣ་ཚོགས་ཡོད་པའི་ནང་།"གླུ་བོན་དབྱངས་
སྙན་"ཞེས་པའི་བོན་འདི་གླུ་གར་རོལ་དབྱངས་ལ་བརྟེན་ནས་ལྷ་མཆོད་མོ་
འདེབས་སོགས་ལ་རོལ་དབྱངས་ཀྱི་ཆོ་ག་དང་གྱེར་དབྱངས་སོགས་ཅིག་ཅར་
ཟུང་འཇུག་དུ་ཡོད་པའི་གནའ་བོའི་བོན་ཤིག་ཡིན་པས། གདོད་མའི་དུས་
རབས་སུ་འཛམ་གླིང་ཐོག་བྱུང་བའི་སྣང་ཚུལ་དེ་རིགས་ལ་གཞིགས་ནས་ཧྥ་
རན་སིའི་རོལ་དབྱངས་རིག་པ་མཁས་ཅན་པ་ཁོན་པ་རའོ་(Jules Leon
Jean Conbariou 1859-1916) ཡིས་རོལ་དབྱངས་ཐོག་མ་གདོད་མའི་མི་
རིགས་ཀྱི་ལྷ་ཆོས་མོ་འདེབས་ལས་བྱུང་ཞེས་གསུངས་པ་དང༌། རང་རྒྱལ་ཉེ་
རབས་ཀྱི་མཁས་དབང་ཝང་ཀོའོ་ཝིའི་ཡིས་ཀྱང་ལྟ་ཚུལ་དེ་ལྟར་བཟུང་སྟེ།
གནའ་བོའི་ལྷ་ཆོས་པྲ་མོའི་གྱེར་དབྱངས་ལས། གླུ་དང་གར་རྣམས་ཐོག་མར་
བྱུང་བ་ཡིན། ཞེས་གསུངས་ཡོད་པ་དེ་ལས་ཆོས་ལུགས་དང་འབྲེལ་བའི་རོལ་
དབྱངས་རྣམས་ནི་མིའི་རིགས་ཀྱི་ལོ་རྒྱུས་ཐོག་ཏུ་བྱུང་བའི་རོལ་དབྱངས་ཀྱི་
ལག་ལེན་ཆེས་སྔ་ཤོས་ཀྱི་གྲས་ཤིག་ཡིན་པ་གོར་མ་ཆག དེ་བཞིན་རང་ཅག་
གདོད་མའི་དུས་རབས་ཀྱི་སྐྱེ་བོ་ཚོས་ཤུ་རྒྱག་པ་དང་དུང་འབུད་པ། རྔ་
བརྡུང་བ་སོགས་བྱས་ཏེ་ཕན་ཚུན་བརྡ་གཏོང་སྲོལ་ཡོད་པར་གྲགས་ཤིང་།
གདོད་མའི་དུས་རབས་ཀྱི་སྣང་ཚུལ་དེ་རིགས་ལ་གཞིགས་ནས་འཇར་མན་
གྱི་རོལ་དབྱངས་སེམས་ཁམས་རིག་པ་མཁས་ཅན་ཤིའུ་ཏོན་ཕུན་དཱའི་
(Canlstumpt 1848-1936) 《རོལ་དབྱངས་ཀྱི་ཐོག་མའི་འབྱུང་ཁུངས་》
ཞེས་པར་གདོད་མའི་དུས་རབས་ཀྱི་མི་ཚོས་རྒྱང་ཐག་རིང་པོའི་སར་ཕན་
ཚུན་འབྲེལ་གཏུག་བྱེད་སྐབས་སུ་ཐོན་པའི་སྐད་སྒྲ་རྣམས་དུས་ཚོད་ངེས་
གཏན་ཞིག་རྒྱུན་འཁྱོངས་བྱས་མཐར་རོལ་དབྱངས་སུ་གྱུར་བ་རེད་ཅེས་
གསུངས། གཞན་ཡང་《ལ་དྭགས་རྒྱལ་རབས་》སུ་སྒྲ་སྙན་དང་བྲག་ཆ་བྱུང
ཞེས་དང་། ངག་རྒྱུན་དུ་བྱ་ཅོ་ཀའི་སྐད་ལ་གསུམ་བརྒྱ་དྲུག་བཅུ་ཡོད་དེ། ལ་
དྭགས་པའི་ལྷ་རྔ་རྒྱས་པ་གསུམ་བརྒྱ་དྲུག་ཅུ་རྣམས་བྱ་ཅོ་ཀའི་སྐད་ལ་དཔེ་
བླངས་ནས་བརྩམས་པ་ཡིན་ཞེས་གྲགས། གདོད་མའི་དུས་རབས་སུ་རང་
བྱུང་ཁམས་ཀྱི་སྒྲ་དབྱངས་ལ་དཔེ་བྱས་ནས་རོལ་དབྱངས་རྩོམ་པའི་སྣང་
ཚུལ་རྣམ་ལ་གཞིགས་ནས་དབྱིན་ཇིའི་མཁས་པ་ཁ་རོ་ཝའི་སི་ཐ་(Erederick
Crowest)ཡིས་རང་བྱུང་ཁམས་སུ་སྒྲ་དབྱངས་ཧ་ཅང་མང་པོ་ཞིག་ཡོད་པ་དེ་
རྣམས་ལས་མིའི་རིགས་ལ་རིག་པ་རྙེད་དེ་རོལ་དབྱངས་ཐོག་མར་གསར་
གཏོད་བྱས་ཡོད་ཅེས་གསུངས་པ་བཅས་གླུ་གར་རོལ་དབྱངས་ཇི་བཞིན་དར་
བའི་གནད་དོན་སྐོར་འཛམ་གླིང་ཐོག་རོལ་དབྱངས་རིག་པ་མཁས་ཅན་རྣམ་
པའི་བཞེད་ཚུལ་གཅིག་མཐུན་མེད།
གདོད་མའི་དུས་རབས་སུ་བོད་ལ་རོལ་དབྱངས་ཇི་ལྟར་འབྱུང་
འཕེལ་གྱི་སྐོར་རགས་ཙམ་གླེང་དང༌།
ལན། འཇིག་རྟེན་གྱི་དངོས་པོ་ཐ་དག་ཕན་ཚུན་གཅིག་གིས་གཅིག་ལ་
རྟེན་ཅིང་འབྲེལ་བར་གནས་ཡོད་ཅིང༌། གདོད་མའི་སྐབས་ཀྱི་རོལ་དབྱངས་
ཀྱང་དེ་ལྟར་ཡིན་ཏེ། ངལ་རྩོལ་གྱི་བྱ་རིམ་ནང་ནས་མིའི་བློ་རིག་རྒྱས་ཤིང་སྒྲ་
དབྱངས་ཅི་རིགས་འཛིན་པའི་སྐྱེ་མཆེད་ཀྱི་ནུས་པ་ཇེ་ཆེར་ཕྱིན་ཏེ་ངལ་རྩོལ་
ཡོ་ཆས་བཟོ་སྐབས་དངོས་པོ་དང་དངོས་པོ་ཕན་ཚུན་ཕྲད་པ་ལས་བྱུང་བའི་
སྒྲ་དབྱངས་རྣམས་སྙན་མི་སྙན་གྱི་ཁྱད་པར་བཞིན་ངལ་རྩོལ་ཡོ་ཆས་དང་
རོལ་ཆ་གཉིས་རྣམ་པ་ཐ་དད་པའི་རིགས་རྡོ་ཏིང་ལྟ་བུ་ཐོག་མར་རྙེད་པ་
དང༌། རུས་ཆས་བཟོ་བའི་བརྒྱུད་རིམ་ནང་ནས་ཐོག་མར་འབུད་པའི་རོལ་མོ་
རུས་ཤུ་ལྟ་བུ་རྙེད་པ། རྫ་ཆས་བཟོ་བའི་བརྒྱུད་རིམ་ནང་ནས་རྫ་གླིང་དང་རྫ་
རྔ་སོགས་བཟོས་ཏེ་བཀོལ་སྤྱོད་བྱས་པ་བཅས། གང་ལྟར་གདོད་མའི་དུས་
རབས་ཀྱི་སྐྱེ་བོ་ཚོས་རང་བྱུང་ཁམས་སུ་ཡོད་པའི་སྒྲ་དབྱངས་སྣ་ཚོགས་དང༌།
ངལ་རྩོལ་ཡོ་ཆས་བཟོ་སྐབས་དངོས་པོ་ཕན་ཚུན་ཕྲད་པ་ལས་བྱུང་བའི་སྒྲ་
དབྱངས། སྐྱེ་བོའི་ངག་ལས་བྱུང་བའི་ལྷན་གཅིག་སྐྱེས་པའི་སྒྲ་དབྱངས་སྣ་
ཚོགས་སོགས་ཕྱི་རོལ་ཡུལ་དུ་གནས་པའི་སྒྲ་དབྱངས་དེ་དག་རྣ་བས་སྙན་
པར་ཐོས་ཏེ་དེ་དག་ཡང་ཡང་བསྐྱར་ཟློས་བྱས་མཐར་ཐོག་མའི་རོལ་
དབྱངས་བྱུང་བར་གདོན་མི་ཟ་བ་དང་། ངལ་རྩོལ་བྱེད་སྐབས་ལུས་པོའི་
འགུལ་སྐྱོད་དང་འགྲོས་སྟབས་ཡང་ཡང་བསྐྱར་ཟློས་བྱས་མཐར་ཐོག་མའི་གླུ་
གར་བྱུང་བ་རེད། ངལ་རྩོལ་གྱི་ལུས་པོའི་འགུལ་སྐྱོད་སྟངས་སྟབས་དང་དེའི་
འགྲོས་སྟབས་རྣམས་ཡང་ཡང་བསྐྱར་ཟློས་བྱ་དགོས་དོན་ཡང་། ངལ་རྩོལ་གྱི་
བརྒྱུད་རིམ་དེ་དག་ལ་དྲན་གསོ་བྱེད་པའམ།ཡང་ན་ངལ་རྩོལ་ལ་གྲུབ་འབྲས་
ཐོབ་པའི་དགའ་ཚོར་གྱི་བསམ་པའི་འདུ་ཤེས་དང་ངལ་རྩོལ་བྱེད་སྟངས་ཀྱི་
བརྒྱུད་རིམ་རྣམས་གཞན་ལ་གོ་བརྡ་སྤྲད་དགོས་བསམ་ཡང་སྐབས་དེའི་མི་
རྣམས་ཀྱི་སྨྲ་བརྗོད་ཀྱི་ནུས་པ་ཞན་སྟབས། ངལ་རྩོལ་གྱི་བརྒྱུད་རིམ་དེ་དག་
ལྐུགས་བརྡ་དང་སྦྲགས་ཐད་ཀར་བསྐྱར་ཟློས་བྱས་ཏེ་གཞན་ལ་བསྟན་པ་
སོགས་བྱས་མཐར་སྔ་མའི་ངལ་རྩོལ་དངོས་ལས་ཕྱི་མའི་ངལ་རྩོལ་དངོས་
མིན་པའི་ལུས་པོའི་སྟངས་སྟབས་དག་ནས་གདོད་མའི་གླུ་གར་དུ་འཕེལ་
རྒྱས་བྱུང་བས་དབྱིན་ཇེའི་མཁས་དབང་ཆའོ་ཀྲེ་ཐང་མུ་སུན་གྱིས་གདོད་མའི་
དུས་རབས་སུ་མི་རྣམས་ཀྱི་ཐུན་མོང་ངལ་རྩོལ་གྱི་ཁྲོད་དུ་བྱུང་བའི་འགྲོས་
སྟབས་དང་ལྡན་པའི་བྱ་བ་དེར་གྲུབ་ཆ་གཉིས་ཡོད་དེ། ལུས་པོའི་གྲུབ་ཆ་
དང་ངག་གི་གྲུབ་ཆ་དེ་གཉིས་ཡིན་ཞིང་། སྔ་མ་འཕེལ་རྒྱས་བྱུང་བ་ལས་བྲོ་
གར་དང༌། ཕྱི་མ་འཕེལ་རྒྱས་བྱུང་བ་ལས་སྐད་ཆ་དང་གླུ་སྙན་ངག་རེད་ཅེས་
གསུངས་ཡོད་པ་ལྟར་ད་ཡོད་བོད་ཀྱི་རྒྱུན་སྲོལ་གླུ་གར་རོལ་དབྱངས་མི་ཉུང་
བ་ཞིག་གི་ནང་ངལ་རྩོལ་གྱི་ལུས་པོའི་སྟངས་སྟབས་མང་པོ་ཞིག་མངོན་རྗེན་
དུ་མཐོང་རྒྱུ་ཡོད་དེ། བོད་ཀྱི་ལྷ་མོའི་ནང་རྔོན་པའི་ལག་པའི་སྟངས་སྟབས་
ནི་རི་དྭགས་རྒྱག་སྐབས་མདའ་འཕེན་སྟངས་ཀྱི་ལག་པའི་ཕྱག་རྒྱར་ལད་
ཟློས་བྱས་ནས་བྱུང་བ་དང༌། ཨ་ཅེ་ལྷ་མོའི་ནང་བུད་མེད་ཀྱི་ལག་པའི་སྟངས་
སྟབས་ནི་བལ་ཐག་འཁལ་བའི་ངལ་རྩོལ་གྱི་ཕྱག་རྒྱ་ལ་ལད་ཟློས་བྱས་པ་ལས་
བྱུང་བ། དེ་བཞིན་སྒོར་གཞས་ཀྱི་སྟངས་སྟབས་ནི་གདོད་མའི་མི་ཚོས་ཁྱུ་
ཚོགས་རང་བཞིན་ལྡན་པའི་མཉམ་སྡེབ་ངལ་རྩོལ་གྱི་ནང་ཕན་ཚུན་ལག་པ་
སྦྲེལ་ཏེ་རི་དྭགས་མཐར་བཀག་གཏོང་སྐབས་ཀྱི་ངལ་རྩོལ་གྱི་སྟངས་སྟབས་
སམ་ཡང་ན་ཞིང་ཁུལ་དུ་བཙས་མ་བརྔས་རྗེས་གཡུལ་ལས་གཏོང་སྐབས་མི་
མང་པོས་ལག་པ་སྦྲེལ་ནས་མཐའ་སྐོར་དུ་བསྡད་དེ་གཡུལ་ཁའི་སྟེང་ནོར་
ཕྱུགས་མང་པོ་ཕར་འདེད་ཚུར་འདེད་བྱས་ནས་ཕྱུགས་བཅག་བསྐོར་བའི་
ངལ་རྩོལ་གྱི་ཕྱག་རྒྱ་ལ་ལད་ཟློས་བྱས་ནས་བྱུང་བ་སོགས་གང་རུང་ཞིག་
ཡིན་སྲིད་པ་དང༌། དེ་བཞིན་ཨར་གཞས་ནི་ཨར་ཀ་གཅོག་སྐབས་ཀྱི་ལུས་
པོའི་འགུལ་སྐྱོད་སྟངས་སྟབས་ཇི་བཞིན་སྐྱར་ཟློས་བྱས་ནས་བྱུང་སྟབས་དོན་
དམ་སྨྲ་བའི་སེང་གེས། དཔའ་ཟོན་ཐུབ་པ་ཨར་པོའི་གླུ།། ཐལ་བ་གོ་ལ་དེ་ཡི་
རིང་ལ་བྱུང༌། ཞེས་གསུངས་པ་ལྟར། མདོར་ན་རང་རེའི་བོད་ཡིག་གི་ཟློས་
གར་ཞེས་པའི་ཡིག་འབྲུ་དེ་གཉིས་ཀྱི་ཚིག་གི་གོ་དོན་ལས་ཐོན་སྐྱེད་ངལ་
རྩོལ་སོགས་སྤྱི་ཚོགས་འཚོ་བ་ག་གེ་མོ་ཞིག་ལ་ལད་ཟློས་བྱས་ཏེ་གླུ་གར་རོལ་
དབྱངས་ཐོག་མར་བྱུང་བ་དེ་གསལ་པོར་མཚོན་ཐུབ་པ་དང་། རང་ཅག་བོད་
ཀྱི་ད་ཡོད་དམངས་ཁྲོད་གླུ་གར་རོལ་དབྱངས་མང་པོའི་སྟངས་སྟབས་ཀྱི་
དངོས་ཡོད་དཔེ་མཚོན་རྣམས་ལས་ཀྱང་ངལ་རྩོལ་གྱི་སྤྱི་ཚོགས་ལག་ལེན་
ཁྲོད་ནས་རང་རེའི་གདོད་མའི་དུས་རབས་ཀྱི་གླུ་གར་རོལ་དབྱངས་རྣམས་
ཐོག་མར་བྱུང་ཚུལ་ནི་དུ་བའི་རྟགས་ལས་མེ་ཡོད་ཤེས་པའི་རྗེས་དཔག་ཚད་
མས་རྟོགས་པར་ངེས་སོ།
གདོད་མའི་དུས་རབས་སུ་བོད་ཀྱི་གླུ་གར་ལ་རྣམ་པ་ཇི་ཙམ་བྱུང་
བའི་སྐོར་གླེང་རོགས།
ལན། ཡ་ཐོག་གི་ངལ་རྩོལ་ནི་གླུ་གར་རོལ་དབྱངས་གྱི་རྩ་བ་ཚུགས་སའི་
ས་རྒྱུ་གཤིན་པོ་ཞིག་ཡིན་པ་དང་། གདོད་མའི་སྐྱེ་བོ་ཚོའི་ཐོན་སྐྱེད་ལག་ལེན་
ནི་གླུ་གར་རོལ་དབྱངས་ཀྱི་ས་བོན་ལྟ་བུ་ཡིན་སྟབས་རང་རེའི་གླུ་གར་རོལ་
དབྱངས་རྣམས་ཐོག་མར་ངལ་རྩོལ་གྱི་ཁྲོད་དུ་རྩ་བ་ཚུགས་པ་དང་མྱུ་གུ་རྒྱས་
རྗེས་ལོ་རྒྱུས་ཀྱི་སྦྲང་ཆར་ཟིལ་མའི་བརླན་གཤེར་དང་། ཐོན་སྐྱེད་ནུས་ཤུགས་
གོང་འཕེལ་བྱུང་བ་མ་ཟད་འཚོ་བར་རིམ་བཞིན་ཡར་རྒྱས་འགྲོ་བ་སོགས་སྤྱི་
ཚོགས་ཆ་རྐྱེན་གྱི་དྲོད་ཚད་ངེས་གཏན་ལ་བརྟེན་ནས་འཚར་ལོངས་དང་
མཐར་འབྲས་བུ་སྨིན་པ་ཞིག་བྱུང་ཡོད། དེའང་ས་པཎ་ཀུན་དགའ་རྒྱལ་
མཚན་གྱི་《རོལ་མོའི་བསྟན་བཅོས་》ལས་གང་ན་ཐོད་དང་སྐྲ་གསར་དང༌།།
གར་དང་རོལ་མོའི་སྒྲ་ཡོད་པ།།དེ་ན་མྱ་ངན་ཡོད་མེད་པས།། དེས་ན་རོལ་མོ་
བསྔགས་པ་ཡིན།། ཞེས་གསུངས་པ་ལྟར། ཟ་རམ་སྐྱེས་དྲུག་གིས་བོད་ཡུལ་
སྟོང་སྡེ་བཅོ་བརྒྱད་ལ་དབང་བསྒྱུར་བྱེད་སྐབས་དགའ་སྟོན་རྟེན་འབྲེལ་གྱི་
དུས་སུ་གླུ་གར་རོལ་རྩེད་བྱེད་སྲོལ་ཐོག་མར་བྱུང་བར་གྲགས་ཤིང་། དོན་
དམ་སྨྲ་བའི་སེང་གེའི་《སྐྱིད་རྟགས་མཚོན་པའི་བཀའ་ཆིད་ཀྱི་ལེའུ་》ལས་
བརྒྱ་ནི་རྒྱ་གར་ཆོས་གླུ་བྱུང་།།བརྒྱ་ནི་རྒྱ་ནག་རྩིས་གླུ་བྱུང་།།བརྒྱ་ནི་ཞང་ཞུང་
བོན་གླུ་བྱུང༌།། ཞེས་གསུངས་པ་ལྟར། བོན་ནི་བོད་ཀྱི་གདོད་མའི་དུས་རབས་
སུ་བྱུང་བའི་ཆོས་ལུགས་ཞིག་ཡིན་པས་ཡ་ཐོག་གི་བོན་འདྲ་མིན་སྣ་ཚོགས་
བྱུང་རྗེས་ཞང་ཞུང་དུ་གཤེན་རབ་མི་བོས་གཡུང་དྲུང་བོན་གྱི་བསྟན་པའི་
སྲོལ་གཏོད་པ་དང༌། དེའི་དུས་སུ་ཆོས་ལུགས་ཀྱི་མཛད་སྒོ་ཁག་དང་གཤེན་
རབ་མི་བོར་དགའ་བསུ་ཕེབས་སྐྱེལ་བྱེད་སྐབས། ལ་ལ་ཞིག་ནི་ཤོན་འཁྲབ་
བོ།། ལ་ལ་ཞིག་ནི་བྲོ་བརྡུང་ངོ་།། ལ་ལ་ཞིག་ནི་གར་བྱེད་དོ།། ལ་ལ་ཞིག་ནི་གླུ་
ལེན་ནོ། ཞེས་བོན་གྱི་གླེགས་བམ་《མི་ནུབ་མཚན་མདོ་》སོགས་ལ་གསལ་
ཡོད་པ་དེས། གངས་ཅན་ས་མཐོའི་ཡུན་རིང་གི་ལོ་རྒྱུས་ནམ་ཟླའི་ཁྲོད་ད་
བར་མི་ནུབ་ཇི་བཞིན་གནས་མུས་ཀྱི་ཤོན་དང་བྲོ། གར་སོགས་སྔར་བཞིན་ང་
ཚོའི་མཐོང་ཆོས་སུ་གྱུར་བ་རྣམས་དམངས་ཁྲོད་ཀྱི་ངག་རྒྱུན་དུའང་སྔ་
རབས་ནས་བྱུང་ཞེས་གྲགས་པ་བདེན་ལུགས་དྲང་གཞག་ཏུ་མངོན། དེ་
བཞིན་སྔ་རབས་སུ་བྱུང་བའི་གླུ་གར་ཤོན་གྱི་སྐོར་ལ་《སྔ་རབས་བོད་ཀྱི་བྱུང་
བ་བརྗོད་པའི་འབེལ་གཏམ་ལུང་གི་སྙིང་པོ་》ལས་ཤོན་རྩེད་མི་གྲངས་ཉི་ཤུ་
ནས་བརྒྱ་སྐོར་བར་གང་ཡོད་ཚོ་གསུམ་དུ་བཅད་དེ་ལག་བསྣོལ་བསྒྲིལ་མ་
ཟླུམ་སྐོར་ཕྱི་ནང་རིམ་པ་མི་མང་ན་གསུམ་བྱེད། ཤོན་དཔོན་དང་པོ་དེས་
ལག་གཡས་ཀྱིས་( དྷོ་རང་)ཞེས་གཡག་དཀར་པོའི་རྔ་མ་དངུལ་གྱི་ཡུ་བ་ཅན་
ཞིག་ཕྱག་སྐོར་བྱེད་བཞིན། ཁ་ནས་དབྱངས་དང་རྐང་པས་འགྲོས་ཀྱིས་གཡས་
སྐོར་དུ་བསྐྱོད་པའི་གསེབ་ཏུ་སད་ལྷ་ཅེས་ལྷ་རྟེན་དང་། ཡུལ་ལྷ་དྲེགས་པ་
ཅན་གྱི་རིགས་སོགས་མཉམ་དུ་བགྲོད་ཅིང་། ངག་གི་གླུ་དབྱངས་ནི་བྷོ་ལི་བྷེ་
ཧོ་ན། ལག་པ་མཐུད་ནས་འགྲོ།གྷོ་ལི་གྷོ་ཧོ་ན། ཤོན་རྩེད་རོལ་ལ་ཕེབས། ཧ་ཡ་
བྷེ་ཧོ་ན། སྔོན་དུ་མགྱོགས་པར་སྐྱོད་ལ་ཕྱིར་གཤིགས། ཁ་གྷོ་གྷོ་རིང་འུང་རྟེན།
མ་མཇལ་མི་ཚོ། ཁ་གྷོ་གྷོ་ཙུ་ལིད་པ། ལྷ་ཁང་ལིད་པ་འདིར་འཛོམས། ཟླུམ་པོ་
གྷོ་རི་ངའི་རྟེན། ལྷ་ཁང་ཡི་དབུ་ཐོད་ཟླུམ་པོ་ཀླུབ། ཅེས་ཞང་སྐད་འདྲེས་མའི་
ཤོན་ཞིག་འཁོད་ཡོད་ཅིང་། ད་དུང་《ཞང་ཞུང་སྲིད་པའི་གྲེ་འགྱུར་》ཞེས་
པའི་ནང་ཤོན་སྣ་བཅུ་གསུམ་གྱི་གྲས་རྒྱལ་བའི་བཀྲ་ཤིས་དགུང་ལ་ཕེབས་
ཞེས་པའི་གཞས་ཚིག་ལ་སྟེང་རིམ་བཅུ་གསུམ་ལྷ་ཡི་ཡུལ་ཞུས་པས། ལྷ་ཡི་
ཡུལ་ལྷ་ཡི་བུ་མོ་ཅི་ལ་མཉེས་ཞུས་པས། ཅི་ལ་མཉེས།ལྷ་ཡི་བུ་མོ་བྲོ་ལ་མཉེས་
ཞུས་པས། ལྷ་ཡི་བུ་མོ་བྲོ་ལ་མཉེས་སོང་ལ། བར་རིམ་བཅུ་གསུམ་བཙན་གྱི་
ཡུལ་ཞུས་པས། བཙན་གྱི་ཡུལ།ཡུམ་ཅི་ལ་མཉེས་ཞུས་པས།ཅི་ལ་མཉེས་ཡབ་
མ་ཡུམ་བྲོ་ལ་མཉེས་ཞུས་པས། ཡབ་མ་ཡུམ་བྲོ་ལ་མཉེས་སོང་ལ། འོག་རིམ་
བཅུ་གསུམ་ཀླུ་ཡི་ཡུལ་ཞུས་པས།ཀླུ་ཡི་ཡུལ།འཇམ་ཅི་ལ་མཉེས་ཞུས་པས། ཅི་
ལ་མཉེས། མ་ཀླུ་གསེར་འཇམ་བྲོ་ལ་མཉེས་ཞུས་པས། མ་ཀླུ་གསེར་འཇམ་བྲོ་
ལ་མཉེས་སོང་ལ་ཞེས་སོགས་འཁོད་པར་གཞིགས་ན། གླུ་གར་རོལ་དབྱངས་
སོགས་སྒྱུ་རྩལ་ཐ་དག་ནི་ཡུལ་དུས་དེ་རང་གི་སྤྱི་ཚོགས་འཚོ་བ་དངོས་ཀྱི་
འཆར་སྣང་ཞིག་ཡིན་པ་ལྟར། གོང་གསལ་ཤོན་དེ་གཉིས་ཀྱིས་རང་རེའི་
གདོད་མའི་སྐྱེ་བོ་རྣམས་ཀྱི་འདུ་ཤེས་དང་། བསམ་བློ། དད་མོས་སོགས་
མཚོན་པར་བྱས་ཤིང་། ལྷག་པར་ཤོན་གོང་མའི་ཚིག་ནང་སྔ་རྟགས་ཞང་ཞུང་
གི་སྐད་ཡང་ཇི་བཞིན་འཁོད་ཡོད་པ་དེས་ཤོན་དང་བྲོ་སོགས་ནི་གདོད་མའི་
དུས་རབས་ཀྱི་གླུ་གར་གྱི་རིགས་ཤིག་ཡིན་པ་ཤུགས་ཀྱིས་རྟོགས་ཐུབ། གཞན་
ཡང་ཤོན་དཔོན་གྱིས་དྷོ་རང་སྟེ་གཡག་དཀར་གྱི་རྔ་མ་འཁྱེར་སྲོལ་ཡོད་པ་
དེ་བཞིན་རང་རེའི་བྲོ་དང་། རལ་པ། རྩེ་ཐང་གར་པ་གཞས་མ་སོགས་ཀྱི་ནང་
དུའང་ཨ་ར་བ་དང་བྲོ་གར་བས་རྔ་མ་འཁྱེར་སྲོལ་ཡོད་པས། ཤོན། བྲོ། གར།
རལ་པ་སོགས་ལ་གཡག་མཇུག་འཆང་ནས་གླུ་གར་བྱེད་སྲོལ་ཡོད་པ་དེ་དག་
གི་རྣམ་པ་དང་《ཀྲུང་གོའི་གནའ་རབས་ཀྱི་རོལ་དབྱངས་ལོ་རྒྱུས་གནས་
བསྡུས་》ཞེས་པར་གསལ་བའི་རང་རྒྱལ་མཚོ་སྔོན་ཞིང་ཆེན་ཏ་ཐུང་(རྟ་
ཐང་) རྫོང་སུན་ཀྲེའི་གྲོང་སྟོད་ཀྱི་མ་ཅ་ཡའོ་གྲས་ཀྱི་འདུར་ས་ཞིག་ནས་ཐོན་
པའི་རྫ་ཁོག་ཅིག་ཡོད་པ་དེའི་ནང་ངོས་སུ་གླུ་གར་རོལ་བཞིན་ཡོད་པའི་རི་
མོ་ཚོན་ཁྲ་ཅན་ཞིག་འཁོད་ཡོད་པ་དང་། དེ་ནི་ས་འོག་ནས་ཐོན་པའི་གནའ་
ཤུལ་སྔ་ཤོས་ཀྱི་གྲས་ཤིག་ཡིན་པ་དེའི་རྫ་ཁོག་གི་ནང་ངོས་སུ་ཁྱོན་རི་མོ་ཁག་
གསུམ་ཡོད་པ་ལས། ཁག་རེར་མི་ལྔས་ཕན་ཚུན་ལག་པ་སྦྲེལ་ཏེ་ནོར་ཕྱུགས་
ཀྱི་མཇུག་མ་འཆང་ནས་གླུ་གར་འཁྲབ་བཞིན་པའི་རི་མོ་འཁོད་ཡོད་ཅེས་
པའི་གནའ་རྫས་སུ་བྱུང་བའི་གླུ་གར་གྱི་རྣམ་པ་དང་གཉིས་སུ་མ་མཆིས་ཤིང་།
གཞན་ཡང་རྒྱ་རིགས་ཀྱི་གདོད་མའི་གླུ་གར་རོལ་དབྱངས་ནང་མི་གསུམ་
གླང་གི་མཇུག་མ་འཆང༌། རྐང་བརྡབ་བྱེད་བཞིན་གླུ་བརྒྱད་བླངས་ཞེས་
《ལུའུ་ཀྲེ་ཁྲུན་ཆུའུ་གནའ་རབས་ཀྱི་རོལ་དབྱངས་པོད་》བྱ་བའི་ནང་གསལ་
ཡོད་པ་བཅས་གོང་གསལ་སྣང་ཚུལ་དེ་རྣམས་ལས་གདོད་མའི་མི་རིགས་
ཀྱིས་སེམས་ཅན་གྱི་མཇུག་མ་འཁྱེར་ཏེ་གླུ་གར་བྱེད་པ་དེ་གཅིག་མཐུན་གྱི་
ཁྱད་ཆོས་ཞིག་ཡིན་པ་མཚོན་ཐུབ་ཅིང་། དེ་ནི་བལྟོས་དབང་གིས་གཅིག་
མཐུན་བྱུང་བ་ཞིག་མ་ཡིན་པར་རྔོན་རྒྱག་ངལ་རྩོལ་གྱིས་འཚོ་བརྟེན་བྱེད་
པའི་གདོད་མའི་མི་རིགས་ཀྱིས་སེམས་ཅན་གྱི་མཇུག་མ་འཆང་ཏེ་རྔོན་ཡུལ་
དུ་རི་དྭགས་རྔོན་རྒྱག་གི་ངལ་རྩོལ་ལ་རྒྱལ་ཁ་དང་འབྲས་བུ་ཆེན་པོ་ཐོབ་
སྐབས་སྐྱེ་བོ་ཚོའི་དགའ་ཚོར་གྱི་བསམ་པའི་ཀུན་སློང་གི་ཤུགས་རྐྱེན་འོག་
རང་ཉིད་ཀྱི་བྱས་རྗེས་གཞན་ལ་ངོམས་ཆེད་དེའི་རྒྱུད་རིམ་ལ་ལད་ཟློས་བྱས་
པ་ལས་གདོད་མའི་གླུ་གར་བྱུང་བ་དང་གླུ་གར་དེ་དག་རིམ་བཞིན་འཕེལ་
རྒྱས་བྱུང་རྗེས་ཡང་སྔ་སྲོལ་རྒྱུན་འཛིན་བྱས་ཏེ་ཕྱིས་སུ་ཤོན་དང་བྲོ་གར་རལ་
པ་སོགས་ཀྱི་ནང་རྔ་མ་འཁྱེར་སྲོལ་དེ་བྱུང་བར་ངེས། དེ་བཞིན་རིགས་བརྒྱུད་
མཚོན་རྟགས་ནི་གདོད་མའི་སྤྱི་ཚོགས་ཀྱི་ཆོས་ལུགས་དད་མོས་སྔ་ཤོས་ཀྱི་
གྲས་ཤིག་ཡིན་ཞིང༌། གདོད་མའི་མི་རྣམས་ཀྱིས་མི་བརྒྱུད་ཐ་དག་དང་སྲོག་
ཆགས་དང་སྐྱེས་དངོས་སོགས་རང་བྱུང་ཁམས་ཀྱི་སྣང་ཚུལ་རེ་འགའི་དབར་
དམིགས་བསལ་གྱི་འབྲེལ་མཐུན་ཡོད་པར་ངོས་འཛིན་བྱེད་པ་མ་ཟད། དེ་
དག་ཤུགས་མགོན་ནམ་རིགས་རྒྱུད་ཀྱི་ལྷར་ངོས་འཛིན་བྱས་ཏེ་དེར་དད་
གུས་དང་ཆོས་བྱེད་ཀྱི་ཡོད། རང་རེའི་གདོད་མའི་དུས་རབས་ཀྱི་རིགས་རྒྱུད་
མཚོན་རྟགས་དང་འབྲེལ་ཡོད་གནས་ཚུལ་འགའ་ཞིག་སྐོར་ལ་《ཞང་བོད་
གནའ་རབས་ཀྱི་ལོ་རྒྱུས་ནོར་བུའི་མེ་ལོང་》ཞེས་པར་ཀརྨ་ངེས་ལེགས་ཀྱིས་
མཛད་པའི་《འབྱུང་རྩིས་ཀྱི་གཞུང་ཉེར་མཁོ་བུམ་བཟང་》ལས་ལུང་དྲངས་
ཏེ་གདོང་ནི་ས་ཁམས་ཤ་བར་བླ།། འབྲུ་ནི་ཆུ་ཁམས་གཡག་ལ་བླ། སྦྲ་ནི་
ལྕགས་ཁམས་རྐྱང་ལ་བླ།། སྒོ་ནི་མེ་ཁམས་ར་ལ་བླ།། སྒ་ནི་ཤིང་ཁམས་ལུག་ལ་
བླ།། དེ་རྣམས་རུས་ཆེན་སྡེ་ལྔ་ཡིན།། ཞེས་པས། སྡོང་དང་། འབྲུ། སྦྲ། སྒོ། སྒ་
བཅས་རུས་ཁམས་ཆེན་པོ་ལྔ་དང་དེ་དག་སོ་སོའི་ཐུན་མོང་མ་ཡིན་པའི་
ཁམས་དང་རུས་ཆེན་སོ་སོའི་ཤུགས་མགོན་ནམ་མཐུན་ཕྱོགས་ཀྱི་ནུས་ཤུགས་
མཚོན་པའི་བླ་རྟགས་སེམས་ཅན་གྱི་གཟུགས་གང་དང་གང་ཡིན་པ་བཅས་
གསལ་བར་བསྟན་ཡོད་པ་ཞེས་སོགས་འཁོད་ཡོད་པ་དེ་དག་ལས་བོད་ཀྱི་
གནའ་བོའི་རིགས་བརྒྱུད་སོ་སོའི་མཚོན་རྟགས་གང་ཙམ་རྟོགས་ཐུབ་ལ།
གཡག་དཀར་པོ་ནི་བོན་གྱི་སྲིད་པ་བྱུང་ཚུལ་གྱི་གཙོ་བོའི་མཚོན་རྟགས་ཤིག་
ཡིན་པ་དང་། ལྷ་གཡག་དཀར་པོའམ་ལྷ་གཡག་ཞོལ་པོ་ཞེས་ལྷར་བཀུར་
ནས་དད་མོས་བྱེད་སྲོལ་ཡོད། དེའི་ཐོག་ནས་རང་ཅག་གི་གླུ་གར་ཤོན་དང་།
གར། བྲོ་སོགས་ལ་འཁྱེར་བའི་གཡག་མཇུག་ནི་རིགས་རྒྱུད་མཚོན་རྟགས་
ཞིག་ནས་འཕེལ་རྒྱས་བྱུང་བ་ཡང་ཡིན་སྲིད། ལྷག་པར་དུ་རྩེ་ཐང་གར་པ་
གཞས་མའི་ལག་ཏུ་འཆང་བའི་རྔ་མ་དམར་པོ་དེ་རྒྱུ་ནོར་ལོངས་སྤྱོད་ཡོང་
རྒྱུ་དང་བཀྲ་ཤིས་རྟེན་འབྲེལ་གྱི་མཚོན་རྟགས་ཙམ་དུ་མ་ཟད། བོད་ཀྱི་རྒྱལ་
རབས་ཀྱི་རྗེ་ལ་སྔ་བ་གཉའ་ཁྲི་བཙན་པོ་བྱོན་ཚུལ་སྐོར་ལ་བོད་ཀ་གཡག་
དྲུག་གི་རྗེར་གཤེགས་སོ་ཞེས་བྱུང་བ་ལྟར་གནའ་རབས་ཡར་ལུང་ནི་རྒྱལ་
ཕྲན་ནམ་རིགས་རྒྱུད་ཚོ་པ་བོད་ཀ་གཡག་དྲུག་ཅེས་པའི་གནས་ཞིག་ཡིན་
པས་གཡག་ནི་ཡུལ་དེའི་རིགས་རྒྱུད་མཚོན་རྟགས་ཤིག་ཀྱང་ཡིན་པར་ངེས།
གང་ལྟར་རྩེ་ཐང་གར་པ་གཞས་མའི་ནང་གར་པས་ལག་ཏུ་འཁྱེར་བའི་རྔ་མ་
ཙམ་མ་ཟད། གླུ་གར་དེ་ཉིད་ཀྱི་ཆ་ཡོངས་ནས་ཀྱང་རིགས་རྒྱུད་མཚོན་རྟགས་
ཀྱི་སྣང་ཚུལ་གསལ་པོ་མཐོང་ཐུབ་སྟེ། ཡར་ལུང་ནི་རང་རེའི་གནའ་བོའི་
དཔལ་ཡོན་གྱི་འབྱུང་ཁུངས་གཙོ་གྲས་ཤིག་ཡིན་གཤིས། རྩེ་ཐང་གོང་པོ་རི་ནི་
བོད་ཀྱི་མི་རྒྱུད་ཐོག་མར་སྤྲེའུ་དང་བྲག་སྲིན་གྱི་གདུང་རྒྱུད་ལས་འཁོས་པའི་
མིའུ་གདུང་དྲུག་རྣམས་བྱུང་བ་དེའི་གནས་མཆོག་ཡིན་ལ། སྤྲེའུ་རྣམས་གོང་
པོ་རི་ལས་བབས་ཏེ་ཐང་དུ་རྩེ་བས་ཡུལ་དེའི་མིང་དུའང་རྩེ་ཐང་ཞེས་བརྗོད་
དེ་ས་གནས་དེའི་ཐུན་མོང་མ་ཡིན་པའི་གླུ་གར་རྩེ་ཐང་གར་པ་གཞས་མའི་
ནང་འཁྲབ་མཁན་མི་གྲངས་དྲུག་ཡོད་པ་རྣམས་ནི་སྤྲེའུ་ཕྲུག་དྲུག་གམ་མིའུ་
གདུང་དྲུག ཡང་ན་བོད་ཀ་གཡག་དྲུག་སོགས་ཐོག་མའི་རིགས་བརྒྱུད་ཀྱི་
གྲངས་ཆ་རྣམས་མཚོན་ཞིང་། གླུ་གར་དེའི་ནང་སྤྲེའུའི་ཕྱག་རྒྱར་ཟློས་པའི་
སྟངས་སྟབས་དེས་བོད་ཀྱི་མི་རྒྱུད་ཐོག་མར་སྤྲེའུ་དང་བྲག་སྲིན་ལས་ཆགས་
ཚུལ་དེ་སྒྱུ་རྩལ་གྱི་ལམ་ནས་སླར་ཡང་མཚོན་ཡོད་པ་སོགས། གར་དེའི་
ཕྱོགས་གང་ས་ཅི་ཐད་ཀྱི་སྣང་ཚུལ་སྣ་ཚོགས་ལས་ཤུགས་སུ་མཚོན་ཐུབ་པར་
རྩེ་ཐང་གར་པ་གཞས་མ་ནི་རང་རིགས་ཀྱི་རིགས་རྒྱུད་མཚོན་པའི་གདོད་
མའི་གླུ་གར་དཔེ་མཚོན་ཅན་ཞིག་ཡིན་པ་རེད། གཞན་ཡང་ནག་ཆུ་ས་ཁུལ་
འོམ་བུ་ཞེས་པའི་ས་གནས་ཀྱི་དམངས་ཁྲོད་གླུ་གར་བྲོ་དང་རྡོ་བརྡ་མའི་གར་
རྣམ་གྲངས་བཅུ་བཞི་ཙམ་ཡོད་པ་དང་། དེ་དག་ནི་སྔར་ཞང་ཞུང་རྒྱལ་
རབས་ཀྱི་དུས་ནས་བྱུང་ཡོད་ཅེས་ཡུལ་དེ་གའི་གར་པ་རྒན་རབས་པ་ཚོའི་
ངག་རྒྱུན་དུ་ཡོད་པ་དེ་བོན་པོའི་གླེགས་བམ་དུ་འཁོད་པ་ལྟར་དོན་གཅིག་དུ་
གནས་པས་སྤྱིར་ན་གོང་གསལ་གླུ་གར་བཞི་པོ་ནི་བོད་ཀྱི་གདོད་མའི་དུས་
རབས་ནང་ཐོག་མར་བྱུང་བའི་གླུ་གར་ཞིག་ཡིན་པ་རེད། གཞན་ཡང་གདོད་
མའི་དུས་རབས་སུ་《སྲིད་པ་ཆགས་གླུ་》དང་།《ཨ་འཆགས་ཆགས་ལ་ཆགས་
དགུ།》《ཨ་མཚར་མཚར་ལ་མཚར་དགུ་》སོགས་ཀྱི་གླུ་གཞས་རྣམས་ཀྱང་
བྱུང་ཡོད་པར་གྲགས་ཤིང་། མགུར་གླུ་ཡང་བོད་ཀྱི་གདོད་མའི་དུས་རབས་
ནང་ཐོག་མར་བྱུང་བ་ཞིག་ཡིན་པ་སྟེ། 《ཁམས་བརྒྱད་གཏན་ལ་ཕབ་པའི་
རྩ་བའི་དོན་རྣམ་པ་ངེས་པ་ཞེས་བྱ་བ་》ལས་གཤེན་རབ་བླ་མ་ཐུགས་རྗེའི་
མངའ་བདག་ནི།། མཐར་ལམ་བདེ་འབྱེད་སྟོང་གསུམ་ཡོངས་ཀྱི་དཔལ།།
ཐུགས་ཀྱི་འོད་ཟེར་མ་རིག་མུན་པ་སེལ།། མགུར་གྱི་དབྱངས་ཀྱིས་འཁོར་བའི་
མུན་པ་སངས།། ཞེས་འཁོད་ཡོད་པར་གཞིགས་ན། བོན་གྱི་སྟོན་པ་གཤེན་
རབ་མི་བོ་ཆེ་ཞལ་བཞུགས་སྐབས་ནས་མགུར་གླུ་ཡོད་པ་མཚོན་ཐུབ་ལ།
སྐབས་དེར་མགུར་གླུ་ལེན་སྐབས་ཐོག་མར་མགུར་ལྷ་ལ་གསོལ་བ་འདེབས་
པའི་གོམས་སྲོལ་ཡོད་པ་དང༌། མགུར་ལྷ་བཅུ་གསུམ་ཡོད་པ་རྣམས་དོན་
དངོས་སུ་བོན་པོ་བ་རྣམས་ཀྱིས་ལྷ་རུ་བཀུར་བའི་བོད་ཀྱི་གངས་རི་དང་རྫ་
རི་མཐོན་པོ་རྣམས་ཡིན་ཏེ། འོ་དེ་གུང་རྒྱལ་ཞེས་ལྷ་མིའི་མིང་དང་། ཡར་ལྷ་
ཤམ་པོ། གཉན་ཆེན་ཐང་ལྷ། ཇོ་བོ་འཁྱོག་ཆེན། རྨ་ཆེན་སྤོམ་ར། ཇོ་བོ་གཡུ་
རྒྱལ།ཤེའུ་མཁའ་རི། ཞོག་ལྷ་ཕྱུག་པོ། གནོད་སྦྱིན་གང་བཟང་། ཇོ་བོ་མཆིམས་
ལྷ། ཇོ་བོ་ངེས་གསུམ། ཇོ་བོ་གཡའ་སྒང་། ཇོ་བོ་ལྷ་བཅས་ཡིན་པར་གྲགས།
《བོད་ཀྱི་མགུར་གླུའི་ལོ་རྒྱུས་དང་ཁྱད་ཆོས་》ཞེས་པའི་དེབ་ཐེར་ནང་སྐབས་
དེའི་མཆོད་ཚིག་དང་བསྟོད་ཚིག་ཕལ་ཆེ་བ་ནི་དམངས་ཁྲོད་ཀྱི་གླུའི་རྣམ་པ་
ཅན་ཡིན་ཞིང། མི་རྣམས་ཀྱིས་རི་དྭགས་རྔོན་པའམ། ཡང་ན་དོན་སྙིང་ལྡན་
པའི་ལས་ཀ་འདྲ་བྱེད་སྐབས། རང་གི་བསམ་དོན་བདེ་བླག་ངང་སྒྲུབ་པར་
བྱེད་པའི་ཆེད་དང༌། ཁོ་ཚོ་ཐུན་མོང་གི་བསམ་པ་གཅིག་ཏུ་སྒྲིལ་བའི་ཆེད་དུ་
རང་གི་བསམ་བློའི་རྒྱབ་རྟེན་དེ་ལྷ་དེ་དག་ལ་བཅོལ་བ་དང༌། ལྷ་དེ་དག་ལ་
མཆོད་བསྟོད་བྱས་ན་ཐུགས་དགྱེས་ཤིང་། རང་ཉིད་ལ་གྲོགས་བརྟན་བྱེད་
པར་བསམས་པས་ལྷ་ལ་མཆོད་བསྟོད་བྱེད་པའི་སྲོལ་དེ་བྱུང་བ་རེད། རིམ་
གྱིས་སྲོལ་དེ་ཁྱབ་ཆེ་རུ་ཕྱིན་ཏེ་དཔའ་བོ་གཡུལ་དུ་ཞུགས་པ་དང་། ཕོ་གསར་
ཇག་ལ་ཆས་པ། མོ་གསར་བག་མར་རྫོང་བ། ལོ་གསར་དང་དུས་ཆེན་ལ་
སོགས་པའི་སྐབས་སུ་ཡུལ་ལྷ་གཞི་བདག་དང་ཕོ་ལྷ་དགྲ་ལྷ་སོགས་གང་ལ་
གང་འགྲེལ་གྱི་ལྷ་དེ་དག་མཆོད་བསྟོད་བྱེད་པའི་གནས་ཚུལ་བྱུང་བ་དང་
ཞེས་འཁོད་པ་ལྟར་གདོད་མའི་དུས་རབས་སུ་ཐོག་མར་བྱུང་བའི་མགུར་གླུ་
རྣམས་ལོ་རྒྱུས་ཀྱི་འཕེལ་རིམ་དང་ཆོས་ལུགས་གྲུབ་མཐའ་འབྱུང་འཕེལ་གྱི་
དུས་རིམ་སོ་སོའི་ནང་རྒྱུད་འཛིན་དང་འཕེལ་རྒྱས་བྱུང་ཡོད། དེ་བཞིན་དོན་
དམ་སྨྲ་བའི་སེང་གེས་བརྒྱ་ནི་ཞང་ཞུང་བོན་གླུ་བྱུང་ཞེས་གསུངས་ཡོད་པ་
དང་། 《ཁམས་བརྒྱད་གཏན་ལ་ཕབ་པའི་རྩ་བའི་དོན་རྣམ་པ་ངེས་པ་ཞེས་
བྱ་བ་》 ལས། རིགས་ཀྱི་བུ་མོ་རྣམས་ཀྱིས་གདུང་བའི་གླུ་བླངས་སོ། དགའ་
བའི་གདངས་ཕྱུང་ངོ་། སྤྲོ་བའི་དང་བ་བསྐྱེད་དོ། ཞེས་འཁོད་ཡོད་པ་
ལ་གཞིགས་ན་སྐབས་དེར་མཚོན་དོན་མི་འདྲ་བའི་གླུ་དབྱངས་མི་ཉུང་བ་
ཞིག་ཡོད་པ་རྟོགས་ཐུབ།
གདོད་མའི་དུས་རབས་ནས་བྱུང་བའི་བོད་ཀྱི་རོལ་ཆའི་རྣམ་གྲངས་
དང་དེའི་འབྱུང་འཕེལ་སྐོར་རྒྱས་པར་གླེང་དང༌།
ལན། དུས་རབས་སོ་སོའི་ནང་རོལ་ཆ་གང་འདྲ་ཞིག་བྱུང་བ་དང་དར་
བའི་སྐོར་ལ་ཞིབ་འཇུག་བྱེད་སྐབས་ཐོག་མར་སྐབས་དེའི་ཐོན་སྐྱེད་ལག་
ལེན་དང་དེ་ལས་བྱུང་བའི་ཐོན་རྫས་རྣམས་ལ་བརྟག་དཔྱད་བྱ་དགོས་ཏེ།
ཐོན་སྐྱེད་ལག་ལེན་ལས་བྱུང་བའི་ཐོན་རྫས་རྣམས་ཀྱིས་སྐབས་སོ་སོའི་ཚན་
རིག་ལག་རྩལ་གྱི་ཆུ་ཚད་ཇི་བཞིན་མཚོན་ཐུབ་པ་མ་ཟད། རོལ་ཆའི་བཟོ་རྒྱུ་
གང་ཡིན་པ་དེ་ཡང་ཤེས་རྟོགས་བྱེད་ཐུབ་སྟབས་བསྐལ་པ་ཡ་ཐོག་གི་དུས་
སུ་བྱུང་བའི་ཐོན་རྫས་གཙོ་བོ་རྡོ་ཆས་དང་།རྫ་ཆས།རུས་ཆས་སོགས་ཡིན་པ་
དེ་རང་རེའི་ལྗོངསཀྱི་ཁ་རུབ་གནའ་ཤུལ་ནས་བཙལ་རྙེད་བྱུང་བའི་རྡོ་ཆས་
ཀྱི་ཁོངས་སུ་མཆིས་པའི་རྡོ་དྲི་དང་གསར་མའི་གནའ་དེ་ལས་མངོན་ཐུབ་པ་
དང་དུས་མཚུངས་སྐབས་དེ་ཤེད་ཀྱི་བོད་ཀྱི་རོལ་ཆའི་བཟོ་རྒྱུ་ནི་ས་དང༌། རྡོ།
རུས་པ་བཅས་ཡིན་པ་དེ་ཡང་ཤུགས་ཀྱིས་རྟོགས་ཐུབ། གདོད་མའི་དུས་
རབས་སུ་ངལ་རྩོལ་གྱི་བྱ་རིམ་ནང་ནས་མིའི་བློ་རིག་ལ་ཉིན་བཞིན་འཕེལ་
རྒྱས་བྱུང་སྟེ་སྒྲ་ཅི་རིགས་འཛིན་པའི་སྐྱེ་མཆེད་ཀྱི་ནུས་པ་ཆེ་རུ་ཕྱིན་པ་དང་
ཆབས་ཅིག་རང་བྱུང་ཁམས་ཀྱི་སྐད་སྒྲ་དང་། ངལ་རྩོལ་ཡོ་ཆས་བཟོ་སྐབས་
དངོས་པོ་དང་དངོས་པོ་ཕན་ཚུན་ཕྲད་པ་ལས་བྱུང་བའི་སྐད་སྒྲ། སྐྱེ་བོའི་
ངག་ལས་བྱུང་བའི་ལྷན་ཅིག་སྐྱེས་པའི་སྒྲ་སོགས་རྣ་བས་སྙན་པར་ཤེས་པ་
རྣམས་ཡང་ཡང་བསྐྱར་ཟློས་ཀྱིས་ལག་ལེན་བྱས་ནས་རིམ་བཞིན་རོལ་
དབྱངས་རྙེད་པ་རེད། ཐོན་སྐྱེད་ཡོ་ཆས་བཟོ་སྐབས་དངོས་པོ་དང་དངོས་པོ་
ཕྲད་པའི་སྒྲ་རྣམས་སྙན་མི་སྙན་གྱི་ཁྱད་པར་ལ་གཞིགས་ནས་ཐོག་མར་ངལ་
རྩོལ་ཡོ་ཆས་དང་རོལ་མོ་གཉིས་ཐ་མི་དད་པའི་རྡོ་ལེབ་རིགས་འགའ་རྙེད་
དེ་རྗེས་སུ་རིམ་བཞིན་ཐོན་སྐྱེད་ཡོ་ཆས་ལས་ལོགས་སུ་གྱེས་ཏེ་རོལ་ཆ་རྡོ་
ཏིང་ལྟ་བུ་ཐོག་མར་བྱུང་བའམ། ཡང་ན་རྒྱུན་མཁོའི་འཚོ་བའི་ཡོ་ཆས་རྫ་
སྣོད་སོགས་བརྡུངས་པས་རྣ་བར་སྙན་པར་བྱུང་སྟེ་ཡང་ཡང་ལག་ལེན་བྱས་
རྗེས་རིམ་བཞིན་རོལ་ཆ་རྫ་རྔའམ་རྫ་ཅོང་ལྟ་བུར་འཕེལ་རྒྱས་བྱུང་བ། སྲོག་
ཆགས་ཀྱི་རུས་པས་ཁབ་དང་རྒྱན་ཆ་བཟོ་སྐབས་དུང་རུས་ལ་བུ་ག་བརྟོལ་ཏེ་
འབུད་པས་སྒྲ་སྙན་པར་བྱུང་ནས་རུས་ཤུ་ལྟ་བུའི་རོལ་ཆ་བྱུང་བ་སོགས་ཀྱིས་
མཚོན། གང་ལྟར་སྐབས་དེའི་རོལ་ཆ་རྣམས་སྟབས་བདེ་ལ་བཟོ་རྩལ་ཧ་ཅང་
ཞན་པ་ཞིག་ལས་མེད་པས། དེ་དག་གི་སྒྲའི་ཁྱབ་ཚད་དབྱངས་གཉིས་གསུམ་
ཙམ་ལས་གཏོང་མི་ཐུབ་ལ།སྙན་ཆ་དོད་ལོད་ཀྱང་དེ་ཙམ་ལས་མེད།དེ་རྗེས་
ལག་ལེན་གྱི་ཁྲོད་དུ་དུང་རུས་ཀྱི་བུ་ག་གཅིག་ནས་རིམ་བཞིན་གཉིས་གསུམ་
བཞི་ལྔ་དྲུག་བདུན་བར་འཕེལ་བ་དེས་སྔ་མའི་རོལ་ཆ་རུས་ཤུ་ལས་ཕྱི་མའི་
རོལ་རོལ་ཆ་རུས་གླིང་ངམ་རྒོད་གླིང་ལྟ་བུར་འཕེལ་རྒྱས་བྱུང་བ་དང་། རོལ་
དབྱངས་ཀྱང་ཐོག་མའི་དབྱངས་གཉིས་གསུམ་ནས་རིམ་བཞིན་ལྔ་ལྡན་
དབྱངས་དང་།དྲུག་ལྡན་དབྱངས། བདུན་ལྡན་དབྱངས་བཅས་ལ་འཕེལ་རྒྱས་
བྱུང་ཡོད། དེ་ལྟར་རང་ཅག་བོད་ཀྱི་གདོད་མའི་དུས་རབས་ཀྱི་དུས་འགོར།
བརྡུང་བའི་རོལ་ཆ་རྡོ་ཏིང་དང༌། རྫ་རྔ། རྫ་ཅོང་། འབུད་པའི་རོལ་ཆ་རྭ་རྩེ་
ཡིས་བཟོས་པའི་ཤུ་དང༌།རྒོད་རྐང་གིས་བཟོས་པའི་ཤུ།རུས་པས་བཟོས་པའི་
ཤུ། འདག་གླིང་དང་། རྫ་གླིང༌། རྒོད་གླིང་། རུས་གླིང་སོགས་བྱུང་ཡོད་ཅིང་།
དེའི་ནང་ནས་རྒོད་གླིང་ནི། བོན་ཉིད་ནམ་མཁའི་ཀློང་ནས་བསྐྱེད་པའི་ལྷ།
རྒོད་གསས་ཁམས་པ་ལ་ཕྱག་འཚལ་ལོ། བོན་ཉིད་ནམ་མཁའི་ཀློང་ནས་
བསྐྱེད་པའི་ལྷ། རྒོད་བུ་འཕར་དྲག་ལ་ཕྱག་འཚལ་ལོ། ཞེས། སྐབས་དེར་བོན་
པོ་རྣམས་ཀྱིས་ལྷར་བསྐུར་བའི་བྱ་རྒོད་ཀྱི་གཤོག་རུས་ལས་བཟོས་པའི་གླིང་
བུ་ཞིག་ཡིན་སྟབས་བོད་ཀྱི་ལོ་རྒྱུས་ཡིག་རིག་ནང་ལྷ་ཡི་རོལ་མོ་གླིང་བུ་དང་
ཅག་པར་ཞེས་གསལ་བ་ལས་རྟོགས། རང་རེའི་རྫ་གླིང་ནི་ཕྱིས་སུ་ལྷ་རྩེ་རྫོང་
ཁོངས་ནས་རྙེད་པའི་བྱིའུ་གཟུགས་དབྱིབས་ཅན་གྱི་རྫ་གླིང་འདིར་རིང་ཚད་
ལ་ལིའི་རྨིད་13.5དང་། ཞེང་ཚད་ལ་ལིའི་རྨིད་5.8མཇུག་ཏུ་དབུགས་བུག་
དང་གཟུགས་ཀྱི་གཡས་གཡོན་གཉིས་སུ་མཐེབ་ཁུང་རེ་ཡོད་པ་དང་། ཅིག་
ཤོས་ཤུའི་གཟུགས་དབྱིབས་ཡིན་པ་གང་ཞིག་མཐེབ་ཁུང་གོང་དང་མཚུངས་
ཤིང་། མཐོ་ཚད་ལིའི་རྨིད་4.2དང་རིང་ཚད་ལིའི་རྨིད་7.5ཡོད་པའི་རྫ་གླིང་
དེ་གཉིས་རང་རྒྱལ་ཧྲའན་ཤིའི་ཞིང་ཆེན་ཤིའི་ཨན་པན་ཕོའོ་སོགས་རྡོ་ཆས་
གསར་མའི་སྐབས་ཀྱི་གནའ་ཤུལ་ལས་བྱུང་བའི་རྫ་གླིང་རྣམས་དང་རིགས་
མཐུན་གྱི་ཡོད། གཞན་ཡང་རང་རྒྱལ་ཧོའོ་ནན་ཞིང་ཆེན་ཝུ་ཡང་རྫོང་ཅཱ་ཧུའི་
རྡོ་ཆས་གསར་མའི་དུས་རབས་ཀྱི་གནའ་ཤུལ་ནས་རྙེད་པའི་རུས་གླིང་དང་།
ཀྲེ་ཅང་ཞིང་ཆེན་ཡུའི་ཐའོ་ཧྭ་མུའུ་ཏུའི་གནའ་ཤུལ་ནས་རྙེད་པའི་རུས་ཤུ་
སོགས་ལ་ལོ་ངོ་བདུན་སྟོང་ངམ་བརྒྱད་སྟོང་གི་ལོ་རྒྱུས་ཡོད་པར་གྲགས་པ་
དེའི་ཐོག་ནས་རང་རེའི་གདོད་མའི་དུས་རབས་སུ་བྱུང་བའི་རིགས་མཐུན་
རོལ་ཆ་རྣམས་ལ་ཡང་དེ་དང་འདྲ་བའི་ལོ་རྒྱུས་རིང་མོ་ཡོད་པར་སྙམ།
ལོ་རྒྱུས་ཀྱི་དུས་རིམ་ངེས་གཏན་བརྒྱུད་ཐོན་རྫས་ལ་འཕེལ་རྒྱས་བྱུང་བ་
མ་ཟད་བཟོ་རྩལ་ཡང་གོང་མཐོར་སོང་བ་དེས་གླུ་གར་རོལ་དབྱངས་འཕེལ་
རྒྱས་ཡོང་རྒྱུར་སྐུལ་འདེད་ཀྱི་ནུས་པ་ཆེན་པོ་བྱུང་ཡོད་པ་དང༌། དེ་རྗེས་
གནའ་རབས་གཡུང་དྲུང་བོན་གྱི་སྟོན་པ་གཤེན་རབ་མི་བོ་ཆེས་བོན་ཆོས་
སྐྱོངས་སྐབས་རོལ་ཆར་འཕེལ་རྒྱས་དེ་བས་ཆེན་པོ་བྱུང་ཡོད་དེ། བོན་གྱི་དཔེ་
རྙིང་《ཁམས་བརྒྱད་གཏན་ལ་ཕབ་པའི་རྩ་བ་དོན་རྣམ་པ་ངེས་པ་》ཞེས་བྱ་
བ་ལས། རྔ་བརྡུང་གཤང་དཀྲོལ་དར་འཕྱར་དུང་འབུད་ཅག་པར་རྡེབས།
སྒོང་བསྒྱུར་རྒྱུད་སྦྲེང་ལྷ་ཡི་གླིང་བུ་འབུད་དོ།། ཞེས་དང་།《མདོ་གཟེར་མིག་》
ཅེས་པར་སྐད་བཅོ་བརྒྱད་ཀྱི་གཏང་རག་ཤིན་ཏུ་སྙན་པར་བསྒྱུར། ལྷ་གཤེན་
སྟོང་གི་མཚན་བརྗོད། རྔ་དང་གཤང་དང་དུང་དང་གླིང་བུ་དང་། ཏམ་བུ་ར་
དང་པི་ཝང་སིལ་སྙན་ཐམས་ཅད་ཀྱིས་སྙན་པའི་སྒྲ་བསྒྲགས་ཞེས་དང་། 《མི་
ནུབ་མཚན་མདོ་》ཞེས་པར་ལ་ལ་ཞིག་ནི་རྔ་བརྡུང་ངོ་། ལ་ལ་ཞིག་ནི་གཤང་
ཁྲོལ་ལོ། ལ་ལ་ཞིག་ནི་དུང་འབུད་དོ། ལ་ལ་ཞིག་ནི་དྷྭ་བུ་ར་སྒྲོགས་སོ། ལ་ལ་
ཞིག་ནི་ཅོང་ཆེན་བརྡུང་ངོ་། ལ་ལ་ཞིག་ནི་བིང་ཆེན་བསྒྲིལ་ལོ། ལ་ལ་ཞིག་ནི་
གྷན་དྷེ་སྒྲོགས་སོ། ལ་ལ་ཞིག་ནི་ཅག་པར་རྡེབས་སོ་ཞེས་འཁོད་ཡོད། གནའ་
དུས་ཞང་ཞུང་གི་སྐད་དུ་སད་ལ་གྱེར་ཞི་ནོ་ཞེས་ལྷ་རྔ་བརྡུང་བ་དང༌། སད་
ལ་ཁ་རི་གང་ཞེས་ལྷ་གཤང་དཀྲོལ་བ། སད་ལ་ཨུན་ཏིང་ཡོ་ཞེས་ལྷ་དུང་
འབུད་པ་སོགས། རྔ་གཤང་དུང་གསུམ་ནི་སྐབས་དེར་བོན་པོ་བ་རྣམས་ཀྱི་
སྤྱོད་པའི་རོལ་ཆ་གཙོ་གྲས་གསུམ་ཡིན་པ་དང་། བརྡུང་བའི་རོལ་ཆ་རྔའི་
རྣམ་གྲངས་ལ། རྔ་སྟོང་རི་ཆེམ་པ་ཅན་དང་། རྔ་ཕོ་ལོང་། གཡུ་རྔ་དིང་པ། རྔ་
ཕྱེད་སྦུབ་ཕྱེད་དུ་གྲགས་པའི་རྔ་ངོས་གཅིག་མ་སོགས་ཡོད། བོན་གྱི་རྔའི་བྱུང་
རབས་སུ། བསོ་ཐོག་འབྲུག་རང་(བར་རང་)སྒྲ་ཡི་གསཾསར་(གསམ་སར་)ནས།
མི་བཟད་གནམ་གྱི་ལྷ་རྒོད་ཐོག་པ་རྗེ། དྲག་པོ་གསུང་གི་སྒྲ་ཆེན་སྒྲོགས་པ་ནི།
སྒྲ་རྒྱལ་དབལ་གྱི་གཡུ་འབྲུག་སྔོན་པོ་བྱུང༌། ཞེས་འཁོད་ཡོད་པ་དེས་རང་
བྱུང་ཁམས་སུ་བྱུང་བའི་སྒྲ་འབྲུག་སྐད་ལས་བློ་སྒོ་ཕྱེ་དེ་རོལ་མོ་རྔ་བྱུང་
བའམ། གཡུ་འབྲུག་ཞེས་རྔའི་དོན་གཅིག་མིང་གི་རྣམ་གྲངས་དང་། དབྱར་
རྔའམ་དབྱར་གྱི་རྔ་གསང་ཞེས་འབྲུག་སྐད་ཀྱི་དོན་གཅིག་མིང་གི་རྣམ་
གྲངས་སུ་གྱུར་པའི་མཐུན་ཕྱོགས་ཀྱི་འབྲེལ་བ་གང་རུང་ཞིག་ཡོད་པ་མཚོན་
ཐུབ། དེ་བཞིན་བརྡུང་བའི་རོལ་ཆ་གཤང་གི་རྣམ་གྲངས་ལ། གཤང་ཁྲི་ལོ་
གནམ་གྲགས་དང༌། གསེར་གཤང་ཁོ་མ་དྲིལ་ཆེན་སོགས་ཡོད་པ་དང་། དེ་
མིན་བརྡུང་བའི་རོལ་ཆ་སིལ་སྙན་དང་ཅོང་སོགས་ཡོད་པར་གྲགས། བོན་གྱི་
རོལ་ཆ་གཤང་དང་སིལ་སྙན་གྱི་བྱུང་རབས་སུ། བསྐལ་པ་དེ་ཡི་འོག་རོལ་དུ།།
བདུད་ལ་དབལ་ལེན་གེ་ཁོད་ཀྱིས།། འབྲུལ་རྟོག་ཞེ་སྡང་ཞི་བའི་ཕྱིར།། གསེར་
གྱི་ཉི་མ་ཞལ་དུ་གསོལ།། ཞལ་རྒོད་ཙམ་གྱི་ཉི་མ་ཤོར།། ཕྱག་གི་བརྙབ་པས་ནུ་
འབུར་ཟིན།། ནུ་མ་ཆད་པས་དབལ་ཆེན་གྱིས།། ཕྱག་ཏུ་བླངས་པས་གསེར་
གཤང་བྱུང༌།། གསེར་ཞེས་ཉི་མ་བྱུང་བ་དང༌།། གཤང་ཞེས་ཐམས་ཅད་ཟིལ་
གྱིས་གནོན།། དེ་ནས་གཤང་གི་ཆགས་ཚུལ་བཤད།། བཀྲ་ཤིས་ལི་དཀར་
གྲུབ་པ་ནི།། ཡོད་ཁམས་དཀར་པོའི་ཆགས་ཚུལ་ཡིན།། ཞེས་དང་། སིལ་སྙན་
གྱི་བྱུང་རབས་ལ། སྔོན་གྱི་བསྐལ་པ་དང་པོ་ལ།། མ་ཅིག་ཆུ་ལྕམ་རྒྱལ་མོ་ཡིས།།
འདོད་ཆགས་རྒྱ་མཚོ་སྐེམ་པའི་ཕྱིར།། གསེར་གྱི་སྤུ་གྲིས་བྲང་གི་ནུ་འབུར་
བཅད།། ཕྱག་ཏུ་བཞེས་པས་སིལ་སྙན་བྱུང༌།། སིལ་ཞེས་འཁོར་བའི་ཚ་གདུང་
སེལ།། སྙན་ཞེས་བསླབ་གསུམ་སྙན་སྒྲ་སྒྲོགས།། ཞེས་སོགས་གཤང་དང་སིལ་
སྙན་གི་བྱུང་ཚུལ་ནི་ལྷ་སྒྲུང་དུ་ཐད་ཀྱང་རོལ་ཆ་དེ་གཉིས་ཀྱི་གཟུགས་
དབྱིབས་བུད་མེད་ཀྱི་ནུ་བུར་འདྲ་ཚུལ་གསོན་ཉམས་ལྡན་ལ་རོལ་ཆའི་བཟོ་
རྒྱུ་གང་ཡིན་པ་དེའང་ཤུགས་ཀྱིས་བསྟན་ཡོད།
གཞན་ཡང་སྐབས་དེའི་བརྡུང་བའི་རོལ་ཆའི་གྲས་ལ་ཅོང་ཆེན་དང་
དྷ་བུ་ར། གྷན་དྷེ། ཅག་པར་སོགས་ཡོད་པ་ལས་ཅོང་ལ་རྫ་ཅོང་དང་ཁྲོ་ཅོང་
གཉིས་ཡོད་པར་གྲགས་ཤིང་། གྷན་དྷེའི་བཟོ་རྒྱུ་ནི་ཤིང་ཡིན་པ་ཕུད། དྷ་བུ་ར་
ནི་ཟངས་ཀྱི་བུ་ག་ཅན་གྱི་རོལ་ཆ་ཞིག་ཡིན་པ་དུས་ད་ལྟ་ཡང་ར་སྟག་གཡུང་
དྲུང་གླིང་ནས་མཇལ་རྒྱུ་ཡོད། ཡང་ཅག་པར་རྡེབས་ཞེས་བྱེད་ཚིག་ལ་
གཞིགས་ན་རོལ་ཆ་དེ་ནི་བརྡུང་བའི་རོལ་ཆའི་གྲས་ཡིན་པ་གོར་མ་ཆག་ལ།
ར་སྟག་གཡུང་དྲུང་གླིང་གི་སྐུ་ཞབས་ཀྱིས་རོལ་ཆ་འདི་ནི་སྦུག་ལྟ་བུའི་རོལ་
མོ་ཞིག་རེད་འདུག་ཡང་གསུངས།
སྐབས་དེའི་འབུད་པའི་རོལ་ཆའི་རྣམ་གྲངས་དུང་དཀར་ལ་དུང་
འཕར་པོ་འཕར་ཆུང་ངམ།དུང་པོ་ཨང་གྲགས་དང་ཨུ་མ་སྒྲ་རྒྱལ་སོགས་ཡོད་
པར་གྲགས་ཞིང་ཞང་ཞུང་སྐད་དུ་རོལ་ཆ་དེར་ཨུན་ཞེས་བརྗོད། རོལ་ཆ་དེ་
ནི་རང་བྱུང་ཁམས་སུ་བྱུང་བའི་སྲོག་ཆགས་ཉ་ཕྱིས་སམ་འགྲོན་བུའི་རིགས་
ཤིག་ཡིན་ཞིང་། བོན་གྱི་རོལ་མོའི་བྱུང་རབས་ལས་བསྐལ་པ་སྔོན་རབས་ཀོང་
རྩེ་འཕྲུལ་རྒྱལ་གྱིས། དཀར་ནག་བཀྲ་གསལ་རྒྱ་མཚོའི་གླིང་ཐོག་བཞེངས།།
བདུད་ཀྱི་བར་དོ་རྒྱ་མཚོའི་གཏིང་རུམ་ནས།། ཆུ་སྲིན་བསླང་སྟེ་གསས་ཁང་
བཤིག་སེམས་ཙམ། གཤེན་རབ་རྣམ་རྒྱལ་རང་གི་ཐུགས་ཕྱུང་ནས།། རྒྱལ་
མཚོའི་ནང་བླུགས་ཆུ་སྲིན་འདུལ་བའི་ཕྱིར།། དུང་དཀར་གཡས་འཁྱིལ་གཡོན་
འཁྱིལ་གཉིས་བྱུང་བས། ཆུ་སྲིན་རྒྱལ་བ་མྱུར་དུ་བསྒྲལ་བ་ཡི།། ཐི་ཕྱག་ཆ་
དུང་གི་བསྟན་པ་དར།། དེ་ཡི་རྒྱུད་ལ་དུང་དཀར་གྲངས་མེད་བྱུང༌།། སྟོང་
གསུམ་འཇིག་རྟེན་དུང་གི་ཁྱབ་པར་འགྱུར།། བཀྲ་ཤིས་དུང་གི་ཆགས་ཚུལ་
བསྟན་པ་ནི། སངས་རྒྱས་ཐུགས་ལས་བྱོན་པའི་སྙིང་གི་དབྱིབས།། ཞེས་འཁོད་
པ་དེའི་ཆོས་ལུགས་དགོས་ཆེད་རོལ་ཆའི་བྱུང་ཚུལ་རྣམས་དོར་ཏེ་བལྟས་ན།
དེ་ཐོག་མར་རྒྱ་མཚོ་ལས་བླངས་ཏེ་བྱུང་བ་དང་གཟུགས་དབྱིབས་མིའི་སྙིང་
འདྲ་བ་ཞིག་ཡོད་པ་དེ་རྟོགས་ཐུབ།
འབུད་པའི་རོལ་ཆ་གླིང་བུའི་རྣམ་གྲངས་ལ་རྐང་གླིང་དང་། རུས་གླིང་།
རྒོད་གླིང་། གཞུང་གླིང་། འདག་གླིང་། རྫ་གླིང་སོགས་ཡོད་པ་དང་། བོན་གྱི་
རོལ་ཆའི་བྱུང་རབས་སུ། ཞང་ཞུང་དབལ་གྱི་བྲག་ཕུག་རོང་ཆེན་དུ།། དབལ་
བོན་ཆེན་པོ་སྟག་ལ་མེ་འབར་གྱིས།། སྲིན་པོ་ཕོ་མོ་བསྒྲལ་བའི་བརླ་རྐང་ལ།།
བསྟན་པའི་དགྲ་དཔུང་བཤིག་པའི་རྐང་གླིང་བཟོ།། ཞེས་འཁོད་པ་དེས་རོལ་
ཆ་དེ་ནི་མི་ཤི་བའི་རྐང་དུང་ལས་བཟོས་པ་ཤིག་ཡིན་པ་ཤེས་ཐུབ། རྒོད་གླིང་
ནི་བོན་པོ་རྣམས་ཀྱིས། བོན་ཉིད་ནམ་མཁའི་ཀློང་ནས་སྐྱེད་པའི་ལྷ། རྒོད་
གསས་ཁམ་པ་ལ་ཕྱག་འཚལ་ལོ། བོན་ཉིད་ནམ་མཁའི་ཀློང་ནས་སྐྱེད་པའི་ལྷ།
རྒོད་བུ་འཕར་དྲག་ལ་ཕྱག་འཚལ་ལོ། ཞེས་ལྷར་ངོས་འཛིན་པའི་གླག་རྒོད་ཀྱི་
གཤོག་རུས་ལས་བཟོས་པ་ཞིག་རེད། ནག་ཆུ་ས་ཁུལ་འོམ་བུ་ནི་སྔར་ནས་ད་
བར་བོན་ཆོས་ལ་དད་པ་རྒྱུན་འཛིན་བྱེད་མཁན་གྱི་ས་གནས་ཤིག་ཡིན་ཞིང༌།
དེའི་རོལ་མོ་བ་རྒན་གྲས་ཚོས་ཡུལ་དེའི་མདོ་བརྡ་མའི་རོལ་དབྱངས་ནི་སྔར་
ཞང་ཞུང་རྒྱལ་རབས་སྐབས་ནས་མི་ཉམས་རྒྱུན་འཛིན་གྱིས་ད་བར་དར་
ཡོད་ཅེས་གསུངས་ཤིང་། རོལ་དབྱངས་དེའི་ནང་འབུད་པའི་རོལ་མོ་རྒོད་
གླིང་ལ། དུང་རུས་ཀྱི་མགོ་མཇུག་གཉིས་སྦོམ་ཞིང་དཀྱིལ་གཞུང་ཕྲ་བ་མ་ཟད།
དུང་རུས་ལ་ཕྲ་སྦོམ་རིང་ཐུང་སོགས་བྱུང་བའི་དབང་གིས་རྒོད་གླིང་ལ་ཡང་
མཐེབ་ཁུང་གསུམ་དང་། བཞི། ལྔ། དྲུག་བཅས་ཆེ་ཆུང་སྣ་ཚོགས་ཡོད་པ་དེ་
རིགས་ཀྱི་སྒྲ་དབྱངས་སྙན་འཇེབས་ལྡན་པ་ཞིག་འདོན་རྒྱུ་ཡོད། གཞུང་གླིང་
ནི་རྒྱུ་ཤིང་ལས་གྲུབ་ཅིང་རོལ་ཆ་དེའི་མགོ་སྦོམ་པ་དང་བར་མཇུག་རིམ་
བཞིན་ཕྲ་བར་བྱུང་བ་ཞིག་ལ། མགོ་བོའི་ཕུ་འདེབས་སའི་བུ་ག་ཕུད་ཁྱོན་
མཐེབ་གྱི་བུ་ག་ལྔ་ཡོད་ཅིང་། གླིང་བུ་དེ་གཞུང་དུ་འཁྱེར་ནས་གཏོང་དགོས་
སྟབས་མིང་ལའང་གཞུང་གླིང་ཞེས་བྱུང་བ་ཡིན།
གོང་ཞུས་ལྟར་གནའ་དུས་ཞང་ཞུང་གི་གཤེན་རབ་མི་བོ་ཆེའི་དུས་སུ་
རོལ་ཆར་འཕེལ་རྒྱས་ཆེན་པོ་བྱུང་ཡོད་པ་དང་། ལྷག་པར་དུ་དེའི་ཁྲོད་སོར་
དཀྲོལ་རོལ་ཆ་རྒྱུད་སྦྲེང་དང༌། པི་ཝང་། ཏམ་བུ་ར་སོགས་ཡོད་པའི་སྐོར་
ཡིག་ལམ་དུ་གསལ་ཡོད། སོར་དཀྲོལ་རོལ་ཆ་ནི་ཐོག་མར་རི་དྭགས་རྔོན་
སྐབས་མདའ་འཕེན་པའི་བརྒྱུད་རིམ་ནང་གཞུ་རྒྱུད་ཀྱི་སྒྲ་ལས་བློ་སྒོ་ཤར་ཏེ་
བྱུང་བ་ཞིག་ཡིན་ཞིང་། སྐབས་དེར་བྱུང་བའི་སོར་དཀྲོལ་རོལ་ཆ་རྒྱུད་སྦྲེང་
ནི་ཞང་ཞུང་ཙམ་མ་ཟད། སྟག་གཟིག་དང་པར་སིག་སོགས་ལའང་དར་ཁྱབ་
ཆེ་ཞིང་། ཁོ་ཚོས་རོལ་ཆ་དེར་(HARP)ཧབ་ཅེས་བརྗོད་ཀྱི་ཡོད། རོལ་ཆ་དེའི་
གཟུགས་དབྱིབས་ནི་གཞུ་གུག་གི་ཀློང་དུ་རྒྱུད་སྐུད་མང་པོ་གཅིག་རྗེས་
གཉིས་མཐུད་ཀྱིས་སྦྲེང་སྦྲེང་བཏགས་ཡོད་པས་རོལ་ཆའི་མིང་ལའང་རྒྱུད་
སྦྲེང་ཞེས་བྱུང་བ་དང་ཕྱིས་སུ་རྒྱུད་མངས་ཞེས་ཀྱང་བརྗོད། དེ་མིན་སོར་
དཀྲོལ་རོལ་ཆ་པི་ཝང་སྐོར་གླེང་ན་ལོ་རྒྱུས་ཐོག་པི་ཝང་ཞེས་པ་དེར་གོ་དོན་
མི་འདྲ་བ་གཉིས་བྱུང་སྟེ། སྔ་མ་པི་ཝང་ཞེས་རྒྱུད་ལ་སེན་མཛུབ་བམ་སེན་
ལྡེས་དཀྲོལ་བའི་སོར་དཀྲོལ་རོལ་ཆའི་གོ་དོན་ཡོད་དེ། 《འཆི་མེད་མཛོད་ཀྱི་
འགྲེལ་པ་》སྒྲ་མདོ་སེ་ཉིས་བརྒྱར་བི་ཎ་པི་ཝང་ཞེས་གསལ་བ་དེས་བི་ཎ་ནི་
རྒྱ་གར་གྱི་རྒྱུད་མངས་སོར་དཀྲོལ་རོལ་ཆ་ཞིག་ཡིན་པས་པི་ཝང་ཡང་ཐོག་
མར་སོར་དཀྲོལ་རོལ་ཆ་ཞིག་ཡིན་པ་དང་། ཕྱིས་སུ་པི་ཝང་གཞུ་ལ་རྩིད་
པའམ་རྟ་རྔ་བཏགས་ནས་རྒྱུད་དང་བརྡར་ཏེ་དཀྲོལ་བའི་གཞུ་འཐེན་རོལ་
ཆའི་ཐ་སྙད་དུ་གྱུར་ཡོད་པ་བཅས་བོད་ཀྱི་གདོད་མའི་དུས་རབས་སུ་བྱུང་
བའི་རོལ་ཆ་པི་ཝང་ནི་ཏམ་བུ་ར་དང་འདྲ་བའི་སོར་དཀྲོལ་རོལ་ཆ་ཞིག་
ཡིན། དབྱི་ཏཱ་ལིའི་མཁས་དབང་ཏུའུ་ཆེས་《བོད་ཀྱི་གནའ་རྫས་རྟོག་ཞིབ་》
ཅེས་པའི་དེབ་ཐེར་དུ་གདོད་མའི་དུས་རབས་སུ་བྱུང་བའི་གནའ་རྫས་ཀྱི་རི་
མོ་བཅུ་སུམ་པ་ནི་རོལ་ཆ་ག་གེ་མོ་ཞིག་གི་རྩེ་ཏོག་གི་རྒྱན་ནམ་ཡུ་བ་ཞིག་
རེད། དེའི་གཟུགས་དབྱིབས་ནི་ཕོ་ལུག་ཅིག་ཡིན་པ་དེ་རྒྱུན་སྲོལ་དང་མཐུན་
པ་ཞིག་རེད་ཅེས་འཁོད་པ་དེའི་རི་མོའི་གཟུགས་དབྱིབས་ལ་གཞིགས་ན།
རང་རེའི་སྒྲ་སྙན་རོལ་ཆའི་རྩེ་ཏོག་ལ་རྟ་མགོ་དང་། འབྲུག་མགོ། ཁྱུང་མགོ་
སོགས་རྒྱན་སྲོལ་ཡོད་པ་ལྟར། གནའ་རྫས་དེ་པི་ཝང་ངམ་ཏམ་བུ་རའི་རོལ་
ཆའི་རྒྱན་ཞིག་ཡིན་པ་ཤེས་ཐུབ་ལ་སྐབས་དེར་སོར་དཀྲོལ་རོལ་ཆ་དེའི་
རིགས་བྱུང་ཡོད་པའང་གནའ་རྫས་ཀྱི་རི་མོ་དེ་ལས་རྟོགས་ཐུབ། བོན་གྱི་དཔེ་
རྙིང་དུ་འཁོད་པའི་སྐབས་དེའི་རོལ་ཆ་སྒོང་བསྒྱུར་ཞེས་པ་འདི་ཡང་སྙིང་
རོལ་ཆ་གང་འདྲ་ཞིག་ཡིན་མིན་སྐོར་ཡི་གེའི་ཚིག་དོན་ཙམ་ལ་གཞིགས་ན་
དེ་ནི་རང་རེའི་གདོད་མའི་དུས་རབས་སུ་བྱུང་བའི་རོལ་ཆ་རྫ་གླིང་དང་
འདག་གླིང་ལ་སྒོང་གཟུགས་དང་བྱིའུ་གཟུགས་གཉིས་ཡོད་པ་ལས་སྒོང་
བསྒྱུར་ཞེས་དེའི་གཟུགས་དབྱིབས་བྱ་སྒོང་འདྲ་བར་དམིགས་ཏེ་བཏགས་
པའི་སྒོང་གཟུགས་རྫ་གླིང་གི་དོན་གཅིག་མིང་གི་རྣམ་གྲངས་ཡིན་ནམ། ཡང་
ན་རྒྱའི་གནའ་བོའི་ཚད་ལྡན་ཡིག་ཆའི་ནང་རོལ་ཆ་རྡོ་ཏིང་གི་སྐོར་འཁོད་པ་
མང་ཞིང༌། བསྐལ་པ་ཡ་ཐོག་གི་དུས་སུ་རྡོ་ཏིང་གི་མིང་ལ་རྡོ་དང་
ཡང་ན་ཞེས་སྒོང་བསྒྱུར་དང་དོན་མཚུངས་པ་དང་། ཧྲང་
ཧྲུའུ་ཞེས་པའི་ནང་དུ་ཡང་སྒོང་བསྒྱུར་བརྡུང་ཞེས་པ་ལྟ་བུའི་
དོན་དང་འཚམས་པར་དཔྱད་ན། སྐབས་དེར་རང་རེའི་རྡོ་ཏིང་རོལ་ཆར་
ཡང་གནའ་བོའི་སྒོང་བསྒྱུར་ཞེས་བརྗོད་སྲིད་མིན་རྗེས་སུ་ཞིབ་འཇུག་ཟབ་
པར་བྱ་དགོས་ཤིང་། དེ་མིན་སྐབས་དེའི་རོལ་ཆ་སྦན་ཆེན་རྒྱའི་རོལ་ཆ་
དང་སྒྲ་མཚུངས་ཡིན་ནམ་སྙམ། དེ་བཞིན་ཅིང་ཆེན་སོགས་ཡོད་པའི་
སྐོར་བོན་གྱི་དཔེ་ཆར་འཁོད་ཀྱང་ད་ཆ་ལོ་དུས་ཀྱི་བསྐལ་བ་དེར་མིང་ཙམ་
ལས་ཞིབ་ཕྲ་ཤེས་རྟོགས་བྱེད་དཀའ་བ་བཅས་སོ།
བོད་བརྒྱུད་ནང་བསྟན་གྱི་རོལ་དབྱངས་ཇི་ལྟར་དར་འཕེལ་སྐོར་
རགས་ཙམ་བརྗོད་དང་།
ལན། དེ་ཡང་《ཤེས་བྱ་ཀུན་ཁྱབ་》 ལས་སྔགས་ཀྱི་སྐབས་ལོ་ཆེན་རིན་
ཆེན་བཟང་པོ་ནས་དར་བའི་ཡོ་གའི་གདངས་དང༌། མགོན་པོ་ལྕམ་དྲལ་གྱི་
གདངས་དབྱངས་ཆེ་ཆུང་། སྔགས་རྙིང་མའི་རིགས་འཛིན་རྣམས་ཀྱི་གསུང་
རྒྱུན་བར་མ་ཆད་པ་རྣམས་སྔ་ཤོས་ཡིན་པ་དང་ཞེས་གསལ་བ་ལྟར། བོད་
སིལ་བུའི་དུས་རབས་སུ་ལོ་ཆེན་རིན་ཆེན་བཟང་པོས་མངའ་རིས་རྒྱལ་པོའི་
བཀའ་ལྟར་རྒྱ་གར་དུ་དམ་པའི་ཆོས་སློབ་སྦྱོང་གནང་བར་ཕེབས་པ་དང་།
ཆོས་མཁྱེན་ནས་བོད་ལ་འབྱོན་ཁར། སློབ་དཔོན་ཤཱ་དྷའི་བཀའ་བཞིན་མཛད་
ནས་ཡོ་གའི་དབྱངས་ལ་ཉམས་ལེན་གནང་སྐབས་ནག་པོ་ཆེན་པོ་དང་ལྷ་
མོས་ཞལ་གཟིགས་པ་མ་ཟད། དེ་གཉིས་ཀྱིས་ལུང་བསྟན་ནས་ཡོ་གའི་
དབྱངས་རྣམས་ཡང་དག་པར་མཁྱེན་པ་དང་། བོད་ལ་ཕེབས་རྗེས་དེ་དག་
ཁོང་གིས་དར་རྒྱས་གནང་བར་གྲགས། སྐབས་དེར་བོད་ནས་རྒྱ་གར་དུ་སློབ་
སྦྱོང་གནང་བར་ཕེབས་མཁན་ལོ་ཙཱ་བ་རིན་ཆེན་བཟང་པོ་སོགས་སྔ་རྗེས་སུ་
བསྡོམས་པའི་མི་གྲངས་བརྒྱ་དང་ལྔ་བཅུ་ལྷག་ཙམ་བྱུང་ཡོད་པ་དང་། གཞན་
ཡང་འཕགས་ཡུལ་སོགས་ནས་བོད་དུ་ཇོ་བོ་རྗེ་དཔལ་ལྡན་ཨ་ཏི་ཤ་སོགས་
མཁས་གྲུབ་གྱི་ལོ་པཎ་བདུན་བཅུ་དོན་གསུམ་ཙམ་ཕེབས་རྗེས་སངས་རྒྱས་
ཆོས་ལུགས་ཀྱི་མེ་ལྕེ་དེ་ཤར་ནུབ་གཉིས་ནས་གསོས་ཏེ་བསྟན་པ་ཕྱི་དར་དུ་
གྲགས་པའི་ལོ་རྒྱུས་ཀྱི་གནམ་ཡོལ་དེ་ཕྱེ་བ་དང་། ནང་པ་སངས་རྒྱས་པའི་
ཆོས་ལུགས་ཀྱང་དྲག་ཏུ་རྒྱུག་པའི་གཙང་ཆུ་བཞིན་ཁ་བ་གངས་རིའི་དབུས་
སུ་འོང་ནས་བཀའ་བདམས་པ་དང་བཀའ་བརྒྱུད་པ། ས་སྐྱ་བ་སོགས་ཆོས་
ལུགས་གྲུབ་མཐའི་ཆུ་ལག་སོ་སོར་གྱེས་པ་དེ་དག་གིས་བོད་ལ་ཆོས་གཞིས་
བཅད་བཟུང་བྱས་ཏེ་དབང་བསྒྱུར་བྱས་པ་མ་ཟད། རང་ཁོས་ས་གནས་ཀྱི་
ཞིང་འབྲོག་ལས་དང་། ཞོར་ལས་ཐོན་སྐྱེད་ལ་ཤུགས་སྣོན་བརྒྱབ་ཏེ་གྲུབ་
མཐའ་སོ་སོའི་རྒྱུན་ལྡན་གྱི་ཆོས་ལུགས་བྱེད་སྒོར་དཔལ་འབྱོར་གྱི་འགན་ལེན་
བྱུང་བ་དེས་བོད་བརྒྱུད་ནང་བསྟན་ལ་ཡང་ཉིན་རེ་བཞིན་གོང་འཕེལ་བྱུང་
བ་དང་སྦྲགས་དེའི་རོལ་དབྱངས་ལའང་དཔལ་ཡོན་རབ་ཏུ་བཞད་ནས་ངོ་
བོའི་རང་བཞིན་གྱི་འཕུར་མཆོངས་ཆེན་པོ་ཞིག་བྱུང་ནས་སྔར་ཡོད་གསང་
སྔགས་རྙིང་མའི་ལུགས་དང་ལོ་ཆེན་རིན་ཆེན་བཟང་པོའི་གསང་སྔགས་
གསར་པའི་ཡོ་གའི་གདངས་དབྱངས་སོགས་ཀྱི་རྨང་གཞིའི་ཐོག་གྲུབ་མཐའ་
སོ་སོའི་བཞེད་སྲོལ་ལྟར་དེར་འཕེལ་རྒྱས་མཛད་དེ་ཐུན་མོང་མ་ཡིན་པའི་
ཕྱག་བཞེས་རོལ་དབྱངས་སྣ་ཚོགས་བྱུང་ཡོད།
བོད་བརྒྱུད་ནང་བསྟན་རོལ་དབྱངས་ཀྱི་མཚོན་དོན་ནམ། དགོས་པ།
ཡང་ན་ཡོན་ཏན་ཇི་དང་ཇི་ཡིན་ནམ།
ལན། བོད་བརྒྱུད་ནང་བསྟན་ནི་འཛམ་གླིང་ཐོག་ཏུ་བྱུང་བའི་ཆོས་
ལུགས་ཡོད་དོ་ཅོག་དང་མཚུངས་པར། དེ་ནི་སྐབས་དེའི་ལོ་རྒྱུས་ཀྱི་གར་
སྟེགས་ཐོག་ཏུ་བྱུང་བའི་ཕྱི་རོལ་ཡུལ་དུ་གནས་པའི་སྤྱི་ཚོགས་ཀྱི་རྣམ་པ་ཞིག་
ཡིན་པ་དང་། ཆོས་ལུགས་དེ་གནས་སའི་ས་ཁོངས་ཀྱི་རིག་གནས་གཙོ་གྲས་
ཤིག་ཡིན་པ་དེས་སྟེང་གི་བཀོད་པའི་ཁྱབ་ཁོངས་ནང་གཙོ་ཁྲིད་ཀྱི་གོ་གནས་
བཟུང་ཡོད་སྟབས། དེའི་ཆོས་ལུགས་ཀྱི་བག་ཆགས་དེ་རིག་གནས་སྒྱུ་རྩལ་
སོགས་མི་རིགས་སྤྱི་ཡོངས་ཀྱི་བསམ་པའི་ཁྱབ་ཁོངས་མཐའ་དག་ལ་ཁྱབ་
ཡོད། བོད་བརྒྱུད་ནང་བསྟན་གྱི་རོལ་དབྱངས་ནི་ཆོས་ལུགས་དེའི་ཆ་ཤས་
ཤིག་ཡིན་པ་དང་། ཆོས་ལུགས་དེ་ཉིད་དང་གཉིས་སུ་མ་མཆིས་པའི་ངོ་བོ་
ལྡན་ཡོད། སྤྱིར་ན་མདོ་སྔགས་ཀྱི་མཆོད་དབྱངས་དང་གསང་བསྔགས་ཀྱི་ཆོ་
གའི་ཕྱག་བཞེས་དེ་བཞིན་འདོན་དབྱངས་དང་གར་འཆམ་རོལ་དབྱངས་
སོགས་མཐའ་དག་ལ་ཐབས་དང་ཤེས་རབ་ཀྱི་རྒྱུ་མཚན་དུ་མའི་ཐོག་ནས་
དུས་དང་སྐབས་སུ་སྦྱར་བའི་རྟེན་འབྲེལ་དང་། དངོས་གྲུབ་གྱི་དགོས་ཆེད་
རབ་ཏུ་ལྡན་པ་ཞིག་ཡིན་ཏེ། ཕྱི་ནང་གསང་བའི་ལྷ་དང་སྲུང་མ། འཇིག་རྟེན་
དང་འཇིག་རྟེན་ལས་འདས་པའི་དཀྱིལ་འཁོར་ལྷ་ཚོགས་རྣམས་དགྱེས་པ་
སྐོང་ཕྱིར། ཕྱི་ནང་གསང་གསུམ་གྱི་མཆོད་པའི་རྣམ་པ་མང་པོ་འབུལ་བ།
བླང་བ་སྒྲ་དབྱངས་ཀྱི་མཆོད་པ་ལས། དབྱངས་ཀྱི་ཡན་ལག་རྒྱ་མཚོའི་སྒྲ་ཀུན་
གྱི་ཞེས་དང༌། རོལ་མོ་དབྱངས་སྙན་ཡིད་འོང་རྣམས། ཞེས་སོགས་ལུང་གི་
རྣམ་གྲངས་མང་པོ་དང་མཐུན་ཞིང་མཆོད་པ་རྣམས་ཀྱི་ནང་ནས་ནང་
གྲགས་སྟོང་བླ་མེད་རྒྱན་གྱི་མཆོད་པ་ཤིན་ཏུ་གནད་ཆེ་ཞིང་ཚོགས་གཉིས་
སྤེལ་བ་ལ་ཡང་འདི་གནད་ཆེ། རྣལ་འབྱོར་བས་རང་དོན་རྩེ་གཅིག་གིས་བྱང་
ཆུབ་བསྒྲུབ་པར། གཞན་དོན་འཕྲིན་ལས་བསྒྲུབ་པའི་གྲོགས་ཁྱད་པར་ཅན་དུ་
གྱུར་བ་སོགས་དགོས་པ་ཤིན་ཏུ་མང་ངོ་། དེ་ཡང་ཚིག་དོན་བརྡ་སྤྲོད་གྲགས་
སྟོང་དབྱངས་ཀྱིས་མཆོད་ཅེས་གསུངས་སོ། ཞེས་《ཆས་གོས་རྒྱན་དང་རོལ་
མོའི་རྣམ་བཤད་སྔགས་འཆང་རྒྱན་གྱི་མེ་ཏོག་》ཏུ་གསལ་བ་ལྟར་དང༌།
གཞན་ཡང་རོལ་མོ་ཞེས་རྣལ་འབྱོར་བས་སྣང་བ་སེམས་ཀྱི་རོལ་མོ་ཡིན་ལ་
གང་ཟག་ཕལ་པ་རྣམས་ནི་སེམས་སྣང་བས་རོལ་མོར་འགྱུར་རོ། ཞེས་བོད་
བརྒྱུད་ནང་བསྟན་གྱི་རོལ་དབྱངས་ལ་རང་ཉིད་ཀྱི་མཛེས་དཔྱད་བསམ་བློ་
མངོན་གསལ་དོད་པོ་ཞིག་ཡོད་པ་མ་ཟད། རོལ་དབྱངས་ཕན་ནུས་རིང་
ལུགས་ཀྱི་བསམ་བློའི་ཤུགས་རྐྱེན་གྱིས་དེར་རང་བྱུང་ལས་བརྒལ་བའི་ཁྱད་
ཡོན་ཡོད་པར་ངོས་འཛིན་པ་དེ་བོན་པོ་བ་དང་གཉིས་སུ་མ་མཆིས་ཏེ། རྡོ་རྗེ་
བཀོད་པ་ལས། གླུ་ཡི་ཡོན་ཏན་བསམ་མི་ཁྱབ།། སྔོན་གྱི་རྒྱལ་བ་གླུ་ཡིས་གྲུབ།།
བསྟན་པ་རྒྱ་མཚོ་གླུ་ཡིས་སྤེལ།། སྲིད་པའི་བུ་མོ་གླུ་ཡིས་འདྲེན།། བདུད་དང་
སྲིན་པོ་གླུ་ཡིས་འདུལ།། དངོས་གྲུབ་རྒྱ་མཚོ་གྲུ་ཡིས་འབེབས།། ཅེས་རྡོ་རྗེ་གླུ་
ཡི་ཡོན་ཏན་ནི་གསང་བརྒྱུད་མཐའ་ཡས་པ་ནས་བསྟན།། ཞེས་དང༌། མདོ་རྒྱ་
ཆེ་རོལ་བ་ནས་དབྱངས་ཀྱི་ངེས་པ་བདུན་གྱི་ནང་ཚན། ཤ་ཏ་པ་དང་། གར་
ཏ་པ། ཅང་ཀ་ཏེའུ། བང་ཀ་ཏེའུ། བྲེང་ངེ་བ། དུད་ངེ་པ་ཞེས་གླུ་ཡི་ངེས་པ་དྲུག་
ལས། ཤ་ཏ་པ་ཡི་གླུ་བླངས་པས།། གདུག་བྱེད་ཐམས་ཅད་སྤ་ཡང་བཀོང་།།
གར་ཏ་པ་ཡི་གླུ་བླངས་པས།། གནོད་བྱེད་ཐབས་བཅད་རྡུལ་ཏུ་རློག ། ཅང་ཀ་
ཏེའུའི་གླུ་བླངས་པས།། དྲག་པོ་གཏུམ་པོ་ལྷན་ནེར་འགྱུར།། བྲེང་ངེ་བ་ཡི་གླུ་
བླངས་པས། སྤྲུལ་པའི་ཆུ་ལ་ཐམས་ཅད་འགྱེད།། དུང་ངེ་བ་ཡི་གླུ་བླངས་
པས།། སྲིད་པའི་བུ་མོ་དབང་དུ་སྡུད།། ཞེས་དང་། གཞན་ཡང་གསང་སྙིང་
ལེའུ་བཅུ་གཉིས་པར། སྒྱུ་འཕྲུལ་དྲ་བ་མངོན་བརྗོད་པའི།། དཀྱིལ་འཁོར་
བསྟན་པའི་རང་བཞིན་ནི། བྲོ་གར་ཕྱག་རྒྱའི་འདུ་འཕྲོ་ཡིས།། འཛུལ་ལམ་
ནས་མཁར་འགྲོ་བར་འགྱུར།། གླུ་ཚིག་བརྡ་ཡི་ཕྱག་རྒྱ་ཡིས།། ཆོས་ཀྱི་དངོས་
གྲུབ་ཐོབ་པར་གྱུར།། །རྒྱན་དང་བགོ་བའི་ཕྱག་རྒྱ་ཡིས།། ཆོས་ཀྱི་དངོས་གྲུབ་
ཐོབ་པར་འགྱུར།། རྒྱན་དང་བགོ་བའི་ཕྱག་རྒྱ་ཡིས།། འབར་བའི་རྒྱལ་པོ་ཐུབ་
མེད་འགྲུབ།། བཟའ་དང་བཏུང་བའི་ཕྱག་རྒྱ་ཡིས།། ཡིད་བཞིན་སྐུ་དང་
བདུད་བརྩི་འགྲུབ།། ཅེས་དང་། དཔལ་ཆེན་པོའི་སྟངས་སྟབས་དང་གར་གྱིས་
སྲིད་གསུམ་འདུལ་བ་ལ་རྡོ་རྗེ་བྲོ་ཡི་ཞུགས་བྱ་སྟེ། དེ་ཡང༌། གླུ་ནི་ཆོས་ཉིད་
སྟོང་བའི་གླུ། གར་ནི་དོན་དམ་རྟོག་པའི་གར།། བྲོ་ནི་གདུག་པ་འདུལ་བའི་
བྲོ།། ཞེས་དང་། གཡས་སུ་བསྐོར་ཏེ་དགྲ་ལ་བརྡུང་།། དགྲ་ནི་ཐལ་བར་བརླག་
པའི་བྲོ།། གཡོན་དུ་བསྐོར་ཏེ་བགེགས་ལ་བརྡུང༌།། བགེགས་ནི་ཕྱེ་མར་
འཐགས་པའི་བྲོ།། གཡས་གཡོན་ཐབས་ཤེས་བསྲེ་ལ་བརྡུང༌།། རྣལ་འབྱོར་
དམ་སྲི་འདུལ་བའི་བྲོ།། ཞེས་པ་ལྟ་བུ་མང་པོ་ཡོད་པ་རྣམས་ལས་གསལ་ལོ།
གསང་སྔགས་རོལ་མོའི་ཁྱད་ཡོན་རགས་ཙམ་བརྗོད་དང༌།
ལན། བོད་བརྒྱུད་ནང་བསྟན་གྱི་གྲུབ་མཐའ་རིས་མེད་ཚང་མའི་གསང་
སྔགས་ཀྱི་རོལ་དབྱངས་ནི་མདོ་རྒྱུད་དང་མི་འདྲ་བར་ལག་ལེན་བྱེད་མཁན་
སེར་མོ་བ་རྣམས་ནི་ཐོག་མར་གསང་སྔགས་ཀྱི་དབང་ཐོབ་རྗེས་གཞི་ནས་
ལག་ལེན་དུ་བཞུགས་ཆོག་པ་ལས། གང་བྱུང་དུ་གསང་སྤྱོད་ཟབ་མོའི་ཆོས་ལ་
ཞུགས་པའི་ཐོབ་ཐང་བསྐལ་བ་མེད་པ་རེད། གསང་སྔགས་ཀྱི་དབྱངས་
ཉམས་ལེན་བྱེད་སྐབས་སྔོན་ལ་ཕྱི་ནང་གི་རྒྱན་གོས་དང་སྔགས་རྫས་ཐམས་
ཅད་གྲ་སྒྲིག་ལེགས་པར་བྱ་དགོས་པ་མ་ཟད། ཉམས་ལེན་པ་རང་ཉིད་དང
འཁོར་ཡུག་གི་འཕྲོད་བསྟེན་གཙང་སྦྲ་ཡག་པོ་བྱས་རྗེས་ལུས་ངག་ཡིད་
གསུམ་གསང་ཐབས་ཀྱི་དབྱིངས་ལ་ཞུགས་ནས་ལུས་རང་བཞིན་ལྷུག་པོར་
འཇོག་དགོས་པ་དང་། ངག་བཙིར་དང་འདར་གྱོང་སོགས་མ་བྱས་པར་རང་
རང་སྐད་གང་ཡོད་ཀྱི་རང་གཤིས་དེ་གར་དབྱངས་ཀྱི་གྱེར་ཚོད་དང་བསྟུན་
ནས་འདོན་དགོས་པ། ཡིད་ཐེ་ཚོམ་དང་སྒྱིད་ལུགས་སམ་རྣམ་གཡེང་སོགས་
མི་བྱ་བར་བློ་རྩེ་གཅིག་སྒྲིམ་གྱིས་སེམས་གཏན་ལ་ཕབ་ནས་ལྷོད་པོར་འཇོག་
དགོས་པ་སོགས། སྒོ་གསུམ་དཀྱིལ་འཁོར་གསུམ་ལྡན་གྱི་ངང་ནས། འཁྲུལ་
རྟོགས་བག་ཆགས་ངན་པའི་ལྷད་མ་ཞུགས་པར་གཞུང་རྣམས་ཇི་ལྟར་བཤད་
པ་ལྟར་ལག་ལེན་གྱི་གྲྭ་ཚུགས་པར་བྱའོ། ཞེས་པ་ལྟར་དངོས་སུ་དབྱངས་ལ་
གྱེར་དགོས་ཀྱི་ཡོད་པ་རེད།
བོད་བརྒྱུད་ནང་བསྟན་གྱི་རོལ་དབྱངས་ཉམས་སུ་ལེན་ཚུལ་ལ་རིམ་
པ་ག་ཚོད་ཡོད་དམ། དེའི་སྐོར་རགས་ཙམ་གླེང་དང་།
ལན། བོད་བརྒྱུད་ནང་བསྟན་གྱི་རོལ་དབྱངས་ཉམས་སུ་ལེན་ཚུལ་ལ་
རིམ་པ་གསུམ་ཡོད་དེ། སྔོན་འགྲོ།དངོས་གཞི།རྗེས་གསུམ་ལས།"དང་པོ་སྔོན་
འགྲོའི་ཆོས་སྤྱོད་ཀྱི་རིམ་པ་ཐམས་ཅད་ལ། དཔེར་ན།དབྱངས་གཞུང་གི་དལ་
ཆར་བབས་པ་ལྟ་བུའོ། གསེར་སྐྱེམས་ལ་སོགས་དེ་ཡི་རིགས་སུ་གཏོགས་པ་
ཐམས་ཅད་དཔེར་ན་རོལ་མོ་མཁན་གྱི་བསྒྱུར་དབྱངས་ལྟ་བུ། མཚམས་ཆོད་
ཀྱི་ཁོངས་སུ་གཏོགས་པ་ཐམས་ཅད་གཡུ་འབྲུག་སྔོན་པོའི་དབྱངས་ལྟ་བུ་སྟེ།
སྔོན་འགྲོའི་དབྱངས་ཐམས་ཅད་བྲེལ་གྱི་ནང་ནས་དལ་ཆགས་པས། ཞི་བའི་
ངང་ནས་ཁྲོ་ངར་དང་ལྡན་པ་བྱའོ། གཉིས་པ་དངོས་གཞིའི་དབྱངས་ལ་ཕལ་
ཆེར་དལ་གྱིས་གཞི་བཅའ། ངར་གྱིས་ཁོག་ཕུབ། འགྱུར་གྱིས་རྒྱན་བཏགས།
ཁུག་པས་མཉེན་བཙལ། རྒྱུད་རིང་བས་འཇམ་ལ་ཕབ། གོང་འོག་མ་བུ་
འཛོམས་པ་ལྟ་བུ་སྤྲད། དབྱངས་གཞུང་གིས་མ་བསྟུང༌། བུ་བསྲིང་། བཞག་
མཚམས་སུ་མ་ཞུགས་པར་གྱེར་རོ། ཞེས་དང་། དེ་ཡང་། ནང་མཆོད་བུང་བའི་
ཚང་སྐད་ལྟ་བུའི་གསང་མཆོད་ན་ཆུང་གྲོགས་ལ་ཆགས་པའི་གླུ་ཆུང་ལེན་པ་
ལྟ་བུ། ཞི་བའི་བསྟོད་དབྱངས་ཁུ་བྱུག་གི་སྐད་ལྟ་བུ། ཁྲོ་བོའི་བསྟོད་དབྱངས་
ཕོ་རོག་གཟན་མཐོང་བའི་སྐད་ལྟ་བུ། བླ་མའི་བསྟོད་དབྱངས་དར་པོ་ཆེ་རླུང་
གིས་བསྐྱོད་པ་ལྟ་བུ། ཡི་དམ་བསྟོད་དབྱངས་རྒྱལ་བའི་ཁྲིམས་རྔ་བརྡུང་བ་
ལྟ་བུ། མཁའ་འགྲོའི་བསྟོད་དབྱངས་ཞིང་ས་བོན་འདེབས་པའི་སོ་ནམ་འགུལ་
བ་ལྟ་བུ། དེ་ཡང་ཡབ་ཀྱི་བསྟོད་དབྱངས་སྦོམ་ལྡིར་ཆགས་པ། ཡུམ་གྱི་བསྟོད་
དབྱངས་ཕྲ་མཉེན་འགྱུར་ལྟ་བུ།སོགས་དུ་མ་ཡོད་ཅིང༌། རྗེས་སུ་སྨོན་ལམ་
བཀྲ་ཤིས་ལ་སོགས་རྣམས་ལ་གདངས་སྙན་པ་བྱིན་ཆགས་པ་སོགས་སུ་
གདངས་བཤར་དུ་མི་རེ་རེས་གྱེར་བར་བྱའོ། ཞེས་པ་དེ་ལྟར་རོ།
དབྱངས་ཡིག་དང་འབྲེལ་བའི་བརྩམས་ཆོས་ཀྱི་སྐོར་རགས་ཙམ་
གླེང་དང༌།
ལན། བོད་བརྒྱུད་ནང་བསྟན་གྱི་རོལ་དབྱངས་ནི་ཐབས་ལམ་ཟབ་མོར་
བཞུགས་པའི་ཆོས་ཀྱི་ཆོ་ག་མེད་དུ་མི་རུང་བ་ཞིག་ཡིན་པས། དེར་གྲུབ་
མཐའ་རིས་མེད་ཚང་མས་ཧ་ཅང་མཐོང་ཆེན་བྱས་ཏེ། རྒྱུན་ལྡན་སློབ་ཁྲིད་
དང་དངོས་གཞིའི་ལག་ལེན་ཕུད། ད་དུང་གྲུབ་མཐའ་སོ་སོའི་མཁས་གྲུབ་
རྣམས་ཀྱིས་དབྱངས་རྟ་ཇི་ལྟར་གྱེར་བར་བྱ་བའི་དབྱངས་གཟུགས་ནམ་
མཁའི་སྤྲིན་དཀར་རམ་རྒྱ་མཚོའི་རྦ་རླབས་ལྟ་བུའི་ཕྱག་བཞེས་ཟབ་མོ་
བསམ་གྱིས་མི་ཁྱབ་པའི་དབྱངས་ཡིག་དང་། དེ་བཞིན་ཕྱི་ནང་གསང་གསུམ་
གྱི་ཆས་གོས་དང་། རྒྱན་ཆ། རོལ་ཆ། རོལ་དབྱངས་སོགས་ཀྱི་སྐོར་ལ་གསུང་
རྩོམ་འབོར་ཆེན་བརྩམས་ཡོད་པ་དཔེར་ན། སྐབས་དེའི་དཔལ་ས་སྐྱ་བ་
གཅིག་པུའི་ཕྱག་བཞེས་ཀྱི་དཔེ་ཆར། ས་པཎ་གྱི་《རོལ་མོའི་བསྟན་བཅོས་》
དང་ས་སྐྱ་ཨ་མྱེས་ཞབས་ཀྱིས་མཛད་པའི་དེའི་འགྲེལ་པ་ཕུད་ད་དུང་ས་ལོ་
ཐམས་ཅད་མཁྱེན་པས་མཛད་པའི་《ཕུར་པའི་དབྱངས་ཡིག་ཀུན་གསལ་སྒྲ་
དབྱངས་》 དང་། ངག་དབང་ཀུན་དགའ་རིན་ཆེན་གྱིས་མཛད་པའི་«རྡོ་རྗེ་
ཕུར་པའི་རྔ་བྱིན་དབབ་གྱི་བརྡ་སྤྲོད་མཐོང་བ་རང་གྲོལ།》 «ཆོས་སྐྱོང་སྐོར་
གྱི་དབྱངས་རོལ་གྱི་ཐོ་ཡིག》 གཞན་ཡང་སྔགས་འཆང་བླ་མ་དེ་ཉིད་ཀྱི་
གསུང་རྒྱུན་བཞིན་དབང་ཕྱུག་བསོད་ནམས་དབང་པོ་དང༌། རྒྱལ་སྲས་རྦས་
པའི་རྣལ་འབྱོར་སྔགས་འཆང་གྲགས་པའི་མཚན་ཅན་གཉིས་ཀྱིས་མཛད་
པའི་《རྡོ་རྗེ་ཕུར་པའི་དབྱངས་ཡིག་ཚངས་པའི་དབྱངས་ཀྱི་ང་རོ་》དང་།
《ཆོས་སྐྱོང་ཕུར་པའི་དབྱངས་ཡིག་ཚངས་པའི་དབྱངས་ཀྱི་རྔ་ཆེན།》
འཇམ་དབྱངས་དབང་པོའི་མཚན་ཅན་གྱིས་མཛད་པའི་གུ་རུ་དྲག་པོ་དང་།
རྡོ་རྗེ་ཕུར་པའི་སྟོད་ལས་སྨད་ལས། ཆོས་སྐྱོང་རྣམས་ཀྱི་བསྐང་བ་བསྟོད་པ།
གཏོར་བཟློག་དྲུག་ཅུ་པ་དང་བཅས་པའི་དབྱངས་རོལ་གྱི་རྣམ་གཞག་རྣམས་
སྟོན་པའི་《རོལ་མོའི་བསྟན་བཅོས་གཅིག་ཤེས་ཀུན་གྲོལ།》 སྔགས་འཆང་
དྲག་པ་བློ་གྲོས་ཀྱིས་མཛད་པའི་དབྱངས་རོལ་གུ་རུ་དྲག་པོ་དང་། རྡོ་རྗེ་ཕུར་
པའི་གཏོར་བཟློག་མགོན་པོའི་གཏོར་ཟློག་དྲུག་ཅུ་པ་རྣམས་ཀྱི་ཕྱག་ལེན་ཕྲ་
མོ་ཚུན་ཆད་ཀྱང་ཞིབ་པར་སྟོན་པར་མཛད་པའི་དབྱངས་རོལ་གྱི་ཡི་གེ་
སོགས་ཡོད་པ་བཞིན། རྙིང་མའི་ལྟ་བ་གཙོ་བོར་འཛིན་ནས་སྟོན་པའི་《སྔ་
འགྱུར་རྡོ་རྗེ་ཐེག་པའི་རིག་འཛིན་རྒྱ་མཚོའི་ལོངས་སྤྱོད་ཆས་གོས་རྒྱན་དང་
རོལ་མོའི་རྣམ་བཤད་སྔགས་འཆང་རྒྱན་གྱི་མེ་ཏོག 》བུ་སྟོན་རིན་པོ་ཆེ་དང་
རྗེ་ཙོང་ཁ་པ་ཆེན་མོས་མཛད་པའི་དགེ་ལུགས་པའི་ཕྱག་བཞེས་དབྱངས་
ཡིག་སོགས། མདོར་ན་གྲུབ་མཐའ་སོ་སོར་ས་སྐྱ་བ་དང་འདྲ་བར་དབྱངས་
ཡིག་དང་ཆས་གོས་རྒྱན་སོགས་ཀྱི་གསུང་རྩོམ་མི་ཉུང་བ་ཞིག་བྱུང་ཡོད།
བོད་བརྒྱུད་ནང་བསྟན་གྱི་དབྱངས་ཡིག་དང་དེ་ཡི་དབྱེ་བ་རགས་
ཙམ་གླེང་དང་།
ལན། རོལ་དབྱངས་རྣམས་ཟིན་ཐོར་བཀོད་པའི་ཐབས་ལ་དབྱངས་
ཡིག་ཞེས་བརྗོད་པ་དང༌། བོད་བརྒྱུད་ནང་བསྟན་གྱི་རོལ་དབྱངས་ལ་
དབྱངས་ཡིག་གཅིག་གྱུར་ཞིག་མེད་པར། གྲུབ་མཐའ་སོ་སོ་དང་ཐ་ན་གྲུབ་
མཐའ་གཅིག་མཚུངས་ཀྱི་དགོན་ཁག་སོ་སོར་ཡང་རང་ཉིད་ཀྱི་དབྱངས་ཡིག་
ཐུན་མོང་མ་ཡིན་པ་རེ་ཡོད་སྟབས། དབྱངས་ཡིག་གི་རྣམ་པ་ཧ་ཅང་མང་པོ་
ཡོད་པ་དེ་རྣམས་ཕྱོགས་བསྡུས་བྱས་ན་རིག་གསུམ་མཆིས།
དབྱངས་ཡིག་སྦྱོང་ཐབས་གང་འདྲ་ཡིན་ནམ།
ལན། བོད་བརྒྱུད་ནང་བསྟན་གྱི་དབྱངས་ཡིག་ནི་འདོན་རྟ་དབྱངས་ཀྱི་
མཐོ་དམའི་ཁྱད་པར་རམ་སྒྲ་ཤུགས་ཆེ་ཆུང་སོགས་ལས་བྱུང་བའི་དབྱངས་
ཀྱི་ཡར་ཆག་མར་ཆག་གི་རྩ་བའི་འཕེལ་ཕྱོགས་རྣམས་དབྱངས་རིས་ཀྱི་ཐོག་
ནས་མཚོན་པར་བྱ་བ་ཞིག་ཡིན་ལ་འདིའང་སྔོན་ལ་དགེ་རྒན་གྱིས་དབྱངས་
དམར་ཁྲིད་བྱས་ཏེ་རྟ་དབྱངས་རྣམས་ཤེས་རྗེས། དངོས་སུ་ཕྱག་བཞེས་
གནང་སྐབས་དབྱངས་ཡིག་ལ་བལྟས་ནས་རྟ་དབྱངས་དྲན་གསོ་གཏོང་
བའམ། རོལ་ཚིག་གི་མཚམས་སྦྱོར་གང་འདྲ་བྱ་དགོས་མིན་སོགས་ལ་བློ་སྒོ་
དབྱེ་རྒྱུར་ནུས་པ་ལྡན་པའི་དབྱངས་ཡིག་ཞིག་རེད། གཞན་ཡང་རྔ་ཚིག་དང་
དུང་ཚིག་སོགས་རོལ་མོའི་དབྱངས་ཡིག་རྣམས་ཀྱིས་སྤྱིར་ན་རོལ་དབྱངས་ཀྱི་
འགྲོས་སྟབས་གསལ་པོ་མཚོན་ཐུབ་གྱི་ཡོད་དེ། དཔེར་ན་རྔ་ལ་གཅིག་བརྡུང་
གཉིས་བརྡུང་དང་གསུམ་བརྡུང་བཞི་བརྡུང་སོགས་དབྱངས་རིས་དང་
གྲངས་ཟུང་འཇུག་གིས་བཀོད་ཡོད།
རྟེན་འབྲེལ་གྱི་གླུ་ཞེས་པ་དེ་གང་ཡིན་ནམ།
ལན། རྟེན་འབྲེལ་གྱི་གླུ་ནི་བཀྲ་ཤིས་པའི་བྱ་བར་རྟེན་འབྲེལ་གྱི་མཚན་
རྟགས་བཟང་པོ་ཡོང་ཆེད་དུ་གཏོང་ལེན་བྱས་པའི་གླུ་གཞས་ཤིག་ཡིན། དེ་
ཡང་གནམ་ལ་ཉི་ཟླ་སྐར་གསུམ་འཛོམས་པའི་རྟེན་འབྲེལ་དང་། དགོན་པར་
བླ་མ་དགེ་འདུན་འཛོམས་པའི་རྟེན་འབྲེལ། སྐུ་མཁར་དུ་རྒྱལ་བློན་རྣམས་པ་
འཛོམས་པའི་རྟེན་འབྲེལ། ཁང་ཁྱིམ་དུ་ཕ་མ་སྤུན་མཆེད་འཛོམས་པའི་རྟེན་
འབྲེལ། གླུ་གར་འཁྲབ་སར་གཞོན་ནུ་ཕོ་མོ་འཛོམས་པའི་རྟེན་འབྲེལ་བཅས་
དགའ་དགའ་སྐྱིད་སྐྱིད་ངང་བླངས་བའི་གླུ་ཞིག་ཡིན་ཏེ། རྟེན་འབྲེལ་གྱི་གླུའི་
ཚིག་ལའང་།
དགུང་ན་ནམ་མཐོན་པོ་ཉི་ཟླ་གཉིས་ཀ་བཞུགས། །
དགོན་ཆེན་ཆེན་མོ་ན་ཡར་འདྲེན་བླ་མ་བཞུགས། །
སྐུ་མཁར་མཐོན་པོ་ན་མི་ཆེན་གོང་མ་བཞུགས། །
དོ་ར་གྲུ་བཞི་ན་རྗེ་དཔོན་ཆེན་མོ་བཞུགས། །
མ་ཁང་གྲུ་བཞི་ན་ཡབ་ཡུམ་ཕ་མ་བཞུགས། །
ཞེས་པ་སོགས་མང་པོ་ཡོད་ཅིང༌། ལ་དྭགས་ཀྱི་རྟེན་འབྲེལ་གྱི་གླུ་ལའང་
རྟེན་འབྲེལ་གསུམ་པ་དང༌། རྟེན་འབྲེལ་ལྔ་པ། རྟེན་འབྲེལ་བདུན་པ་སོགས་
གཙོ་བོ་དབྱངས་དང་གླུ་ཚིག་རིང་ཐུང་རྒྱས་བསྡུས་ཀྱི་ཁྱད་པར་ལས་བྱུང་བ་
ཞིག་རེད།
གཞུང་གླུ་ཞེས་པ་འདི་གང་ཡིན་ནམ།
ལན། གཞུང་གླུ་ནི་ལ་དྭགས་རྒྱལ་རབས་བྱུང་རྗེས། རྒྱལ་པོའི་ཕོ་བྲང་
ནང་དུ་རྒྱལ་བློན་ལྷན་རྒྱས་བཞུགས་གྲལ་བསྒྲིགས་ནས་ཕན་ཚུན་བསྟོད་གླུ་
ལེན་སྲོལ་ཡོད་པ་དེ་ཡིན་ལ། སྲོལ་དེ་རྗེས་སུ་དམངས་ཁྲོད་དུ་དར་ནས་བག་
སྟོན་རྟེན་འབྲེལ་སྐབས་ཕོ་མོ་ལྷན་རྒྱས་འཛོམས་སར་ཡང་གཞུང་གླུ་ལེན་ཀྱི་
ཡོད་པ་རེད།
གང་འདྲ་ཞིག་ལ་ཆོས་གླུ་ཟེར་རམ།
ལན། ཆོས་གླུ་ཞེས་པ་ནི་དགོན་པ་སོ་སོའི་བླ་མར་བསྟོད་པའི་གླུ་ཞིག་
ཡིན་ཞིང་། དེ་ཡང་བསྟན་པ་ཕྱི་དར་གྱི་སྐབས་ལ་དྭགས་ལ་ཡང་དམ་པའི་
ཆོས་ཡར་ངོའི་ཟླ་བ་བཞིན་འཕེལ་ནས་དགོན་པ་མང་པོ་བྱུང་བའི་ཁྲོད།
དགོན་པ་སོ་སོའི་བླ་མར་བསྟོད་པའི་གླུ་ལ་ཆོས་གླུ་ཞེས་ཟེར་སྲོལ་ཡོད་དེ།
དཔེར་ན་ཧེ་མིག་དགོན་པའི་གླུ་ལྕང་ར་སྨུག་ཆུང་སོགས་ཧེ་མིག་གསང་
སྔགས་ཆོས་གླིང་ཞེས་བྱ་བའི་རྒྱལ་སྲས་རིན་པོ་ཆེར་ཕུལ་བའི་བསྟོད་གླུ་ཡོད་
པ་དང་། ཁྲིག་རྩེ་དགོན་པའི་ཆོས་གླུ་འདུ་ཁང་ཀ་བ་བརྒྱད་ཅུ་ཟེར་བ་ལྟ་བུ་
མང་པོ་ཡོད་པ་རེད།
འགྱིང་གླུ་ཞེས་པ་གང་ལ་ཟེར།
ལན། འགྱིང་གླུ་ནི་གླིང་གེ་སར་རྒྱལ་པོའི་དཔའ་བོའི་མཛད་རྗེས་གླེང་
བའི་སྒྲུང་གླུ་ཞིག་ཡིན།
ཉོ་པའི་གླུ་ཟེར་བ་དེ་གང་ལ་གོ་དགོས།
ལན། ཉོ་པའི་གླུའམ་མཐོ་གླུ་ཞེས་པ་ནི་མིང་གི་རྣམ་གྲངས་ཡིན་པ་
དང་། དེ་ནི་བག་མ་བསུ་སྐྱེལ་གྱི་སྐབས་སུ་བླངས་བའི་གླུ་ཞིག་ཡིན།
འབྱེད་འཇུག་ཞེས་པ་ནི་གླུའི་རྣམ་པ་གང་འདྲ་ཞིག་ཡིན་ནམ།
ལན། འབྱེད་འཇུག་ནི་དྲི་བ་དྲིས་ལན་བྱེད་པའི་ཚིག་རྒྱག་གི་གླུའི་རྣམ་
པ་ཞིག་ཡིན།
བཀྲ་ཤིས་པའི་གླུ་ནི་གང་འདྲ་ཞིག་ཡིན།
ལན། བཀྲ་ཤིས་པའི་གླུ་ནི་རྟེན་འབྲེལ་དང་རབ་གནས། བག་སྟོན་
སོགས་ཀྱི་མཇུག་ཏུ་ལེན་པའི་གླུ་ཞིག་ཡིན།
ལ་དྭགས་རྒྱལ་རབས་ཀྱི་སྐབས་སུ་མཆིས་པའི་གླུ་གཞས་དེ་དག་ལ་
ཁྱད་ཆོས་གང་ཡོད་དམ།
ལན། དེ་དག་གི་ནང་དོན་ནི་སྔོན་བྱུང་ལོ་རྒྱུས་རྣམ་ཐར་དང་། རང་
འབྱུང་ཁམས་དང་སྐྱེས་བུ་དམ་པ་རྣམས་ལ་བསྟོད་པ། མི་དམངས་ཀྱི་སྐབས་
འཕྲལ་བསམ་བློའི་འདུ་ཤེས་སོགས་མཚོན་པ་དང༌།གླུ་གཞས་དེ་དག་མང་ཆེ་
བར་སུར་གླིང་གི་རག་དང༌།མདོ་བརྡར་གྱི་རམ་འདེགས་བྱེད་ཀྱི་ཡོད།
བོད་ཀྱི་རག་དུང་ཐོག་མ་འདི་གང་ཡིན་ནམ།
ལན། དེ་ཡང་1042ལོར་ལྷ་བླ་མ་ཡེ་ཤེས་འོད་ཀྱིས་ཇོ་བོ་རྗེ་དཔལ་ལྡན་
ཨ་ཏི་ཤ་གུ་གེ་མཐོ་ལྡིང་གཙུག་ལག་ཁང་དུ་སྤྱན་འདྲེན་སྐབས་ཆེད་མངགས་
བཟོས་པའི་སྤྱན་འདྲེན་རག་དུང་འདི་ཐོག་མ་ཡིན་ཞེས་གྲགས།
བོད་སིལ་བུའི་དུས་རབས་སུ་གླུ་གར་ལ་འཕེལ་རྒྱས་ཇི་ཙམ་བྱུང་
ཡོད་པ་རགས་ཙམ་ཤོད་དང༌།
ལན། དེ་ཡང་ཇོ་བོ་རྗེ་གུ་གེར་ཞབས་བཅགས་པ་ནས་བཟུང་མཐོ་ལྡིང་
ལྷ་ཁང་ཡང་རིམ་བཞིན་རྒྱ་ཁྱོན་ངེས་གཏན་ཡོད་པའི་དགོན་པ་ཞིག་ཏུ་
འཕེལ་རྒྱས་བྱུང་ནས། འདི་ཡང་ས་གནས་དེའི་དམངས་ཁྲོད་གླུ་གར་རོལ་
དབྱངས་ཀྱི་བརྩམས་བྱའི་ནང་དོན་ཞིག་ཏུ་གྱུར་ཏེ། ཨེ་སངས་ཨ་རི་ལ་ཨ་
བཟང་མ་ཎི་པདྨེ་ཧཱུཾ། ས་ཡུལ་སྐྱིད་པོ་གཅིག་དང་སྐྱིད་པོ་གཉིས།། ས་ཡུལ་
སྐྱིད་པོ་མཐོ་ལྡིང་གཞུང་ལ་ཡོད།།བླ་མ་བཟང་པོ་གཅིག་དང་བཟང་པོ་
གཉིས། བླ་མ་བཟང་པོ་ཤར་གྱི་རྒྱལ་མཚན་བཞུགས།། རྩ་བའི་བླ་མ་གསེཪ་
ཁྲིའི་སྒང་ལ་བཞུགས།།ཕྱག་དང་མཆོད་པ་གཡུ་ཁྲིའི་སྒང་ལ་འབུལ།། རྩ་བ་ས་
ལ་ཕམ་ཐུག་འདོམ་གང་ཡོད།། རྒན་པ་རྣམས་ཀྱི་ལྷ་ཆོས་ཞུ་ས་རེད།། གཞོན་
པ་རྣམས་ཀྱི་ཁྲུང་ས་རྒྱག་ས་རེད།། མཐོ་ལྡིང་དགོན་གྱི་ཟུར་བཞི་མདའ་ལས་
འདྲོང་།། དེ་ནི་མཐོ་ལྡིང་དགོན་པའི་བསྟོད་པ་ལགས།། ད་ནི་ལྕགས་རི་གསུམ་
གྱི་ཤད་པ་རྒྱོབས།། ལྕགས་རི་ཕྱི་ནང་མི་གཅིག་གསུམ་ཙམ་ཡོད།། ལྕགས་རི་
ནང་མ་སེར་པོའི་གསེར་ལས་བྱས།། ལྕགས་རི་བར་མ་སྔོན་པོའི་གཡུ་ལས་
བྱས།། སྔོན་པོ་གཡུ་ཡི་ལྕགས་རི་ཁམ་མདོག་ལགས།། ལྕགས་རི་ཕྱི་མ་དཀར་
པོའི་དུང་ལས་བྱས།། དཀར་པོ་དུང་གི་ལྕགས་རི་རྒྱང་གྲགས་ཆེ།། ཞེས་པ་ལྟ་བུ་
《མཐོ་ལྡིང་དགོན་ལ་བསྟོད་པ་》དང་《མཐོ་ལྡིང་གི་བསྟོད་གླུ་》《ཨེ་བཟང་
རི་ལ་》ཟེར་བ་སོགས་ཀྱི་སྒོར་གཞས་གསར་པ་མང་པོ་བྱུང་བ་མ་ཟད། སྟོད་
མངའ་རིས་སུ་ཆོས་རྒྱལ་གྱི་གདུང་རྒྱུད་ལས་མཆེད་དེ་བྱུང་བའི་སྐོར་གསུམ་
གྱི་རྒྱལ་པོ་རྣམས་དང༌། དེ་རྗེས་བསྟན་པ་ཕྱི་དར་གྱི་དུས་ནས་བཟུང་། རྒྱལ་
པོའི་ཕོ་བྲང་གི་མཛད་སྒོ་ཁག་དང་། ཡང་ན་གཙུག་ལག་ཁང་དང་དགོན་
གསར་བཞེངས་ཀྱི་རབ་གནས་དང་དགྱེས་སྟོན་སོགས་མཛད་སྒོ་ཁག་མང་པོ་
བྱུང་བས། དེ་དག་ལ་ཤོན་དང་གར་སོགས་གནའ་བོའི་དམངས་ཁྲོད་གླུ་གར་
རྣམས་ཇི་བཞིན་རྒྱུད་འཛིན་བྱས་ཏེ་འཁྲབ་སྟོན་བྱས་པ་ཕུད། ད་དུང་བརྩམས་
བྱའི་ནང་དོན་གསར་པ་བཅུག་ནས་འཁྲབ་ཏེ་དེ་དག་ལ་འཕེལ་རྒྱས་བྱུང་བ་
དང་། གཞན་ཡང་ད་དུང་གླུ་གར་རོལ་དབྱངས་ཁག་གཅིག་གསར་གཏོད་
བྱས་ཏེ་རྟེན་འབྲེལ་མཛད་སྒོ་ཁག་ལ་གནའ་བོའི་གླུ་གར་དང་མཉམ་འཁྲབ་
བྱས་སྟབས། དེ་དག་རིམ་བཞིན་རྟེན་འབྲེལ་མཛད་སྒོ་ཁག་ལ་ཆེད་མངགས་
འཁྲབ་སྟོན་བྱེད་པའི་འཁྲབ་ཚན་གྱི་རྣམ་པ་ཞིག་ཏུ་གྱུར་ཡོད་དེ། དེའི་རྣམ་
གྲངས་ལ་མཛད་སྒོའི་གླུ་གྲལ་གླུ་དང༌། ཀྱོག་གླུ། གཞས་པ་གཞས་མ། ཤོན་
སོགས་ཡོད་པ་རེད། གཞན་ཡང་མཛད་སྒོའི་གླུ་རྣམས་ཕུད་སྐབས་དེར་
དཔལ་འབྱོར་ཡར་རྒྱས་དང་མི་དམངས་ཀྱི་ཆོས་དད་རིག་གནས་འཚོ་བར་
ཡང་ཚད་གཞི་འདྲ་མིན་གྱི་ཡར་རྒྱས་གོང་འཕེལ་བྱུང་ཡོད་སྟབས། དམངས་
ཁྲོད་དུ་མི་དམངས་ཀྱི་འདུ་ཤེས་མཚོན་པའི་གར་གསར་རྙིང་དང༌། དེ་བཞིན་
མཛའ་གླུ། ཚིག་རྒྱག ཆང་གཞས། དགའ་གླུ། སྐྱོ་གླུ། ཆོས་གླུ། གནས་སྐོར་བའི་
གཞས་སོགས་མི་ཉུང་བ་ཞིག་བྱུང་ཡོད།
གང་ལྟར་བོད་སིལ་བུའི་དུས་རབས་སུ་སྟོད་མངའ་རིས་སྐོར་གསུམ་ནི་
གླུ་གར་རོལ་དབྱངས་ཀྱིས་ཕྱུག་པའི་གནས་ཞིག་ཡིན་ཏེ། གུ་གེའི་ངོ་མཚར་ཆེ་
བའི་ལྡེབས་རིས་དང༌།《མིག་ཡིད་རྣ་བའི་དགའ་སྟོན་》ལས།རྣ་བ་ཡིད་ཡུལ་
ལ་བདེ་བའི་རོལ་མོའི་རིགས་སོགས་ཇི་སྙེད་ཅིག་ཡོད་པའི་ནང་ནས་མཆོག་
ཏུ་གྱུར་པ་ནི་སྟོད་མངའ་རིས་སྐོར་གསུམ་ལ་བོད་ཆོས་རྒྱལ་གྱི་གདུང་དྲི་མ་
མེད་པའི་དུས་ནས་ཁ་ཆེ། འབྲོག་པ། མོན་སོགས་ནས་འོངས་པ་དང༌། སྐོར་
གསུམ་རང་བཅས་ཀྱི་གླུ་གར་གྱི་རིགས་…ཞེས་གསལ་བ་དེ་རྣམས་ལས་
མཚོན་ཐུབ།
ས་སྐྱའི་དུས་རབས་སུ་བྱུང་བའི་གཞས་བསུ་ཞེས་པ་དེ་གང་འདྲ་
ཞིག་ཡིན་ནམ།
ལན། གཞས་བསུ་ཞེས་པ་ནི་ས་སྐྱ་ཁྲི་ཆེན་ལ་ཕེབས་བསུ་ཕེབས་སྐྱེལ་ཞུ་
སྐབས་འཁྲབ་སྟོན་བྱ་དགོས་པའི་ཁུལ་དེའི་གཞས་ཁྲལ་ཞིག་ཡིན།
ཀ་ལའི་གཞས་ཆེན་ཟེར་བ་འདི་གང་འདྲ་ཞིག་ཡིན།
ལན། ཀ་ལའི་གཞས་ཆེན་རོལ་དབྱངས་ནི་ས་སྐྱ་ཁྲི་ཆེན་གྱིས་བཀའ་
དབང་གནང་སྐབས་ཀྱི་མཛད་སྒོ་དང་། གཞན་ཡང་ལོ་རེའི་གྲུབ་ཆེན་ཚེས་
བཅུ་ལྷ་བསངས་ཀྱི་དུས་ཆེན་ལ་འཁྲབ་དགོས་པ་ཞིག་རེད།
ས་སྐྱ་ཁུལ་དུ་ཡོད་པའི་པག་སྐོང་ཞེས་པའི་ཟློས་གར་གྱི་སྐོར་རགས་
ཙམ་གླེང་དང༌།།
ལན། དེའི་མིང་དོན་ལ་ལ་ལས་སྤ་སྐོང་ཞེས་ཕ་རོལ་པོའི་དཔའ་
འཇོམས་པར་བྱས་པའི་དོན་ཞིག་ཡིན་ཚུལ་གསུངས་ཀྱང༌། ས་སྐྱ་རྫོང་རྨ་བྱ་
ཤང་གི་པག་སྐོང་འཁྲབ་མཁན་རྒན་གྲས་སྤོ་བོ་འཆི་མེད་ལགས་ཀྱིས་པག་
སྐོང་ནི་ས་སྐྱའི་དགོན་ལག་དགའ་ལྡན་དགོན་གྱིས་ལོ་གནངས་འཆར་གྱིས་
བཙུན་མོ་ཉི་ཤུ་སྐོར་ལ་གཏོང་སྒོ་གཏོང་སྐབས་པག་སྐོང་ཞེས་པ་དེ་བརྟེན་
ལ་བྱེད་པ་དང་། ཟློས་གར་དེའི་མིང་པག་སྐོང་ཞེས་རྩམ་ཟན་གྱི་ཞལ་
འདེབས་སློང་བའི་དོན་ཞིག་ཡིན་པར་གསུངས།
པག་སྐོང་ཞེས་པ་ནི་འཁྲབ་ཚན་ལེའུ་དྲུག་ཙམ་ཡོད་པའི་གླུ་དབྱངས་
ཟློས་གར་ཞིག་ཡིན་ཞིང་། དེའི་ལེའུ་དང་པོར་བལ་པོའི་གསེར་སྐྱེམས་ཁྲུས་
གསོལ། ཞེས་པ་དང་། ལེའུ་གཉིས་པར་གཟུགས་པ་རྒྱག་མཁན།(གཟུགས་པ་
ཞེས་ཨར་པོ་རྒྱག་མཁན།) ལེའུ་གསུམ་པར་མོ་རྒྱག་མཁན། ལེའུ་བཞི་པར་རྒྱ་
བཟའ་བལ་བཟའ། ལེའུ་ལྔ་པར་ཁྱི་ར་མགོན་པོ་རྡོ་རྗེ་དང་བླ་མ་རས་ཆུང་བ།
ལེའུ་དྲུག་པར་རྒྱ་ཡི་ཡོས་མ་ཟེར་མཁན་གྱི་ཐོས་པ་ཟེར་བ་བཅས་ཟློས་གར་
རོལ་དབྱངས་ལ་རྔ་དང་སྦུབ་ཀྱི་རམ་འདེགས་དང་གཞས་ལ་ཡང་རམ་སྐྱོར་
བྱས་ཏེ་འཁྲབ་སྟོན་བྱེད་ཀྱི་ཡོད། ཟློས་གར་དེའི་ལེའུ་ཕན་ཚུན་ལ་འབྲེལ་བ་
གང་ཡང་མེད་ཅིང་། ལེའུ་རྐྱང་པ་རེར་རང་ངོས་ཀྱི་དོན་རེ་མཚོན་རྒྱུ་ཡོད་པ་
དཔེར་ན། གཟུགས་པ་རྒྱག་མཁན་ཞེས་པ་དེའི་ནང་དོན་གཙོ་བོ་ནི་བསམ་
ཡས་དགོན་པ་གསར་བཞེང་གི་སྐོར་ཡིན་པས། གཞས་ཚིག་ལའང་ས་པས་ས་
ཞིག་འཁྱེར་ཤོག ། རྡོ་པས་རྡོ་ཞིག་འཁྱེར་ཤོག ། ས་རྡོ་སྤེལ་མ་བྱུང་ན།། སྤྲུལ་
པའི་ལྷ་ཁང་བཞེང་ཆོག ། ཞེས་དང་། པག་སྐོང་གི་རྟ་དབྱངས་ནི་ལས་གཞས་
དང་འདྲ་བས་ལྷ་མོའི་རྣམ་ཐར་ལྟ་བུའི་མགྲིན་ཁུག་མེད།
ས་སྐྱའི་གསོལ་སྐོར་གྱི་ནང་དོན་རགས་ཙམ་གླེང་དང༌།
ལན། གསོལ་སྐོར་ཞེས་པ་ནི་ས་སྐྱའི་ཁྲི་གསོལ་མཛད་སྒོ་དང༌། བོད་ཟླ་
བཞི་པའི་ཚེས་བཅོ་ལྔའི་ཉིན་གྱི་ལྷ་མོ་མཆོད་པའི་སྔོན་ལ་དགོན་པར་གཞས་
ཕུད་ཕུལ་དགོས་པ་དང༌། དེ་རྗེས་གཤམ་ལ་འཁྲབ་སྲོལ་ཡོད་པ་ཞིག་རེད། ས་
སྐྱའི་གསོལ་སྐོར་ལ་སྔོན་ལ་གཞས་ཆེན་དང་། བར་དུ་གསོལ་སྐོར། མཇུག་ཏུ་
བཀྲ་ཤིས་གསོལ་བ་བཅས་ལེ་ཚན་ཆེ་བ་གསུམ་དུ་དབྱེ་སྲོལ་ཡོད་ལ། ཕོ་
གཞས་དང་མོ་གཞས་ཞེས་ཕོ་བཅུ་གཅིག་དང་མོ་བཅུ་གཅིག་ཕན་ཚུན་
བསྐྱར་ཟློས་ཀྱིས་ལེན་རེས་བྱེད་ཀྱི་ཡོད། གསོལ་སྐོར་ལ་རྣམ་གྲངས་བཞི་བཅུ་
ཞེ་གྲངས་ཡོད་པ་དང༌། དེའི་ནང་ཚིག་དབྱེའི་གླུ་གཞས་མང་པོ་ཡོད།
རྭ་སྒྲེང་མཆོད་བྲོའི་འབྱུང་འཕེལ་དང་དེའི་ནང་དོན་ཤོད་དང༌།
ལན། བསྟན་པ་ཕྱི་དར་གྱི་དུས་སུ་ས་སྐྱ་བའི་གྲུབ་མཐའ་དང་མཉམ་དུ་
དམངས་ཁྲོད་གླུ་གར་གསར་པ་ཁག་གཅིག་སྐྱེ་བསྲིང་བྱུང་བ་དེ་བཞིན་གྲུབ་
མཐའ་གཞན་ཁག་ལ་ཡང་དེ་ལྟར་བྱུང་ཡོད་དེ། འབྲོམ་སྟོན་པས་1057ལོར་རྭ་
སྒྲེང་དུ་གཙུག་ལག་ཁང་བཞེངས་ནས་བཀའ་གདམས་པའི་སྲོལ་གཏོད་པ་
ནས་བཟུང་། རྭ་སྒྲེང་ཁུལ་དུ་ཆོས་ལུགས་ཀྱི་བྱེད་སྒོ་ཇེ་མང་དུ་ཕྱིན་པ་དང་
དུས་མཚུངས་དགོན་པའི་ཆོས་དོན་མཛད་སྒོ་ཁག་ལ་ས་གནས་དེའི་དམངས་
ཁྲོད་གླུ་གར་རོལ་དབྱངས་ཀྱི་གཟིགས་མོ་རྒྱ་ཆེར་ཕུལ་སྲོལ་བྱུང་བ་མ་ཟད།
དཀྱིལ་འཁོར་ལྷ་ཚོགས་ཀྱི་དགྱེས་པ་སྐོང་ཕྱིར། བླངས་པ་དབྱངས་སྙན་དང་
འཁྲབ་པ་བྲོ་གར་གྱི་མཆོད་པ་འབུལ་ཆེད། ཐུན་མོང་མ་ཡིན་པའི་རྭ་སྒྲེང་
མཆོད་བྲོ་ཞེས་པ་དེ་གསར་གཏོད་བྱས་ནས་ལོ་ལྟར་དགོན་པ་དེའི་ཆོས་དོན་
མཛད་སྒོ་ཁག་ལ་འཁྲབ་སྲོལ་བྱུང་། རྭ་སྒྲེང་མཆོད་བྲོར་རམ་འདེགས་རོལ་ཆ་
སྒྲ་སྙན་དང་། གླིང་བུ། པི་ཝང་སོགས་ཡོད་པ་དང་། མཆོད་བྲོའི་གཞས་ཚིག་
གི་ནང་དོན་གཙོ་བོ་ནི་སངས་རྒྱས་ཀྱི་བསྟན་པར་བསྟོད་པ་དང་། མཛེས་
རིས་ལྟར་གྱི་རྭ་སྒྲེང་གི་རང་བྱུང་བཀོད་པར་བསྟོད་པ་དང་། གཞན་ཡང་
གླིང་གེ་སར་རྒྱལ་པོར་བསྟོད་པ་སོགས་ཡིན་ཞིང་། མཆོད་བྲོ་དེར་དུམ་བུ་
དགུ་ཡོད་པ་ལས། དང་པོ། བྲོ་མཆོད་དང་། གཉིས་པ། སྒོ་མཆོད། གསུམ་པ།
ཤར་གྱི་རྡོ་རྗེ་གདན། བཞི་པ། གནས་མཆོག་རྭ་སྒྲེང་། ལྔ་པ། དབྱིངས་ཀྱི་མཆོད་
བྲོ། དྲུག་པ། ཀ་དག་སྤྲོས་བྲལ། བདུན་པ། ཡུམ་མཁའ་འགྲོ་མ། བརྒྱད་པ། ཕ་
དཀོན་མཆོག་ནོར་བུ་དགྲ་འདུལ། དགུ་པ། ཡང་ཅིག་བྲོ་བཅས་ཡིན་པ་དང་།
མཆོད་བྲོ་དེར་ད་དུང་གླིང་བྲོ་ཞེས་ལོག་ཏུ་ཡོད་ཅིང་། དེར་དུམ་བུ་དྲུག་ཡོད་
པ་ལས། དང་པོར་མི་རྗེ་སེང་ཆེན་དང་། གཉིས་པ། སྟོང་ཉིད་མ། གསུམ་པ། སྐུ་
རྗེ་སེང་ཆེན། བཞི་པ། ལྷ་ཡི་ཐང་ཆེན། ལྔ་པ། སྔོན་ཚེ་འཛམ་གླིང་། དྲུག་པ།
བཀྲ་ཤིས་པ་བཅས་ཡིན།
ཤེས་སྨོན་ཞབས་བྲོ་ཞེས་པ་དེ་གང་གི་དུས་སུ་བྱུང་བ་ཡིན་ནམ།
ལན། དེ་ཡང་སྐྱོབ་པ་འཇིག་རྟེན་མགོན་པོས་སྤྱི་ལོ་1179ལོར་འབྲི་གུང་
མཐིལ་དགོན་པ་ཕྱག་བཏབ་པ་ནས་བཟུང༌། དགོན་པ་དེའི་ཆོས་དོན་མཛད་
སྒོ་ཁག་ལ་ས་གནས་དེའི་མི་སེར་གྱིས་དམངས་ཁྲོད་གླུ་གར་རྣམས་འཁྲབ
སྟོན་བྱ་དགོས་བྱུང་བ་དང༌། ད་དུང་སྔར་ཡོད་དམངས་ཁྲོད་གླུ་གར་གྱིས་
རྨང་གཞི་བྱས་ཏེ་ས་གནས་དེའི་ཁྱད་ཆོས་ལྡན་པའི་གླུ་གར་ཤེས་སྨོན་ཞབས་
བྲོ་ཞེས་པ་གསར་གཏོད་བྱས་ནས་འཁྲབ་སྲོལ་བྱུང༌།
རི་བོ་ཆེའི་གཞས་ཟེར་བ་དེ་གང་གི་དུས་སུ་བྱུང་བ་ཡིན་ནམ།
ལན། དེ་ཡང་སྟག་ལུང་བཀའ་བརྒྱུད་ལ་སངས་རྒྱས་དབོན་གཉིས་བྱུང་
བའི་སངས་རྒྱས་དབོན་པོ་གྲགས་པ་དཔལ་འོད་ཟེར་བཟང་པོས་ཁམས་ཀྱི་
རི་བོ་ཆེའི་དགོན་པ་ཕྱག་བཏབ་རྗེས། ས་གནས་དེར་ལོ་ལྟར་ཆོས་ལུགས་
མཛད་སྒོ་ཁག་ལ་མང་ཚོགས་ཚོས་གླུ་གར་རོལ་དབྱངས་ཀྱི་འཁྲབ་སྟོན་བྱེད་
སྒོ་གཟབ་རྒྱས་སྤེལ་སྲོལ་བྱུང་བ་མ་ཟད། ད་དུང་ཁོང་ཚོས་ལག་ལེན་གྱི་ཁྲོད་
དུ་ཕོ་མོ་རྒན་གཞོན་མེད་པ་རུ་སྟར་སྒོར་མོར་བཞུགས་ཏེ་ཕོ་གཞས་མོ་
གཞས་ཕར་ལེན་ཚུར་ལེན་བྱེད་པ་དང༌། མཉམ་དུ་ཞབས་བྲོ་བྱེད་པའི་མང་
ཚོགས་རང་བཞིན་ལྡན་པའི་གླུ་གར་རི་བོ་ཆེའི་གཞས་ཞེས་པ་དེ་གསར་
གཏོད་བྱས་ཡོད་པ་རེད།
ཁམས་ཀྱི་རལ་པ་དང་མི་ལ་རས་པའི་དབར་གྱི་འབྲེལ་བ་རགས་
བསྡུས་ཙམ་ཤོད་དང༌།
ལན། བོད་ཀྱི་ཤར་ཕྱོགས་སྨད་མདོ་ཁམས་སྒང་དྲུག་སོགས་སུ་རྒྱ་ཁྱབ་
ཏུ་དར་སྲོལ་ཆེ་བའི་གནའ་བོའི་གླུ་གར་རལ་པ་ཞེས་པར་བཀའ་བརྒྱུད་པའི་
རྣལ་འབྱོར་བ་ཆེན་པོ་རྗེ་བཙུན་མི་ལ་རས་པས་དེར་བཅོས་སྒྲིག་དང་འཕེལ་
རྒྱས་གནང་བར་གྲགས་ཤིང༌། རལ་པ་《རྔོན་པ་དང་ཤྭ་བ་སྨུག་ཆུང་》ཞེས་པ་
ནི་མི་ལའི་མགུར་འབུམ་གྱི་བརྩམས་བྱ་བླངས་ཏེ་གསར་གཏོད་བྱས་པ་ཞིག་
ཡིན་པར་གྲགས། ཕྱིས་བྱུང་སྟག་ལུང་བཀའ་བརྒྱུད་པའི་བླ་མ་རས་ཆུང་
བསོད་ནམས་བཀྲ་ཤིས་ཀྱིས་སྤྱི་ལོ་1320ལོར་རི་བོ་ཆེར་ཆབ་གླིང་དགོན་པ་
བཞེང་སྐབས་ཡང་མཚན་མོར་གདོན་འདྲེའི་གནོད་འཚེ་བྱུང་སྟེ་དེར་མགོ་
སྐོར་གཏོང་ཆེད་སྟེང་ཆེན་གྱི་རལ་པ་བསྐོངས་ནས་འཁྲབ་སྟོན་བྱས་པའི་
བཤད་རྒྱུན་ཡང་ཡོད།
གྲུབ་ཐོབ་ཐང་སྟོང་རྒྱལ་པོ་དང་རོལ་དབྱངས་ཀྱི་སྐོར་རགས་ཙམ་
གླེང་དང༌།
ལན། དེ་ཡང་བཀའ་བརྒྱུད་པའི་བླ་མ་གྲུབ་ཐོབ་ཐང་སྟོང་རྒྱལ་པོས་
མཛད་རྒྱ་དཔག་བསམ་ཁྲི་ཤིང་སོགས་སངས་རྒྱས་ཀྱི་མཛད་རྣམ་ཐང་གར་
རི་མོ་བཀོད་པ་རྣམས་ཚིག་གི་གོ་དོན་དབྱངས་ཀྱི་རྟ་ལ་བསྐྱོན་ནས་གྲོང་མི་
རྣམས་ལ་གསུངས་པའི་བླ་མ་མ་ཎི་ཞེས་ཉན་བྱའི་ཟློས་གར་གྱི་སྲོལ་གཏོད་པ་
དང་། རྗེས་སུ་བོད་ཀྱི་དམངས་ཁྲོད་གླུ་གར་རོལ་དབྱངས་དང་ཉན་བྱའི་ཟློས་
གར་བླ་མ་མ་ཎི་སོགས་ཀྱི་རྨང་གཞིའི་ཐོག་མཐར་སྤྱི་ལོ་1444ལོར་ཨ་ཅེ་ལྷ་མོ་
དང་དེའི་རོལ་དབྱངས་རྣམས་གསར་གཏོད་གནང་ནས་ས་པཎ་གྱིས། དབུས་
འགྱུར་ཚལ་ན་གཏམ་རྒྱུད་ཀྱི།། ཟློས་གར་བྱེད་པ་ཐམས་ཅད་སྦྱོར།། མཐའ་
འཁོབ་འདི་ན་དེ་ལྟ་བུ།། བྱེད་པ་ལྟ་ཞོག་ཐོས་པའང་དཀོན།། ཞེས་གསུངས་
པའི་ལོ་རྒྱུས་ཀྱི་སྟོང་ཆ་ཁ་བསྐོངས་ནས་མཇུག་སྒྲིལ་བར་མཛད།
བོད་བརྒྱུད་ནང་བསྟན་གྱི་རོལ་ཆར་དབྱེ་བ་ཇི་ཙམ་ཡོད་དམ།
ལན། བོད་བརྒྱུད་ནང་བསྟན་གྱི་ཕྱག་བཞེས་རོལ་ཆའི་རྣམ་གྲངས་ལ།
བརྡུང་བའི་རོལ་མོ་དང༌། འབུད་པའི་རོལ་མོ། དཀྲོལ་བའི་རོལ་མོ་ཞེས་ཁག་
གསུམ་དུ་དབྱེ་སྲོལ་ཡོད་ཅིང༌། དེའང་རྔ་དང་། ཆ་ལང་ངམ། སྦུབ་ཆལ།
མཁར་རྔ། ཏིང་ཤག། གྷན་དྷེ་སོགས་རྡུང་བྱེད་སྒྲ་བསྐུལ་དངོས་པོ་དང་། རྡུང་
བྱ་སྒྲ་སྐྱེས་དངོས་པོ་གཉིས་ཕན་ཚུན་ཕྲད་པ་ལས་བྱུང་བའི་སྒྲ་དང་། རྡུང་བྱ་
སྒྲ་སྐྱེས་དངོས་པོ་གཉིས་ཕན་ཚུན་བརྡབས་ནས་སྒྲ་དབྱུང་བ་རྣམས་བརྡུང་
བའི་རོལ་མོའི་གྲས་སུ་གཏོགས་པ་དང་། རྐང་གླིང་དང་། དུང་དཀར། ཐུན་
དུང་། ཚག་ཤར། རྒྱ་གླིང་། ཛག་དུང་། དུང་ཆེན་སོགས་སྦུ་གུ་ཅན་གྱི་སྒྲ་སྐྱེས་
དངོས་པོར་ཕུ་བརྒྱབ་ནས་སྒྲ་བསྐུལ་དགོས་པའི་རོལ་ཆ་རྣམས་འབུད་པའི་
རོལ་ཆའི་ཁོངས་སུ་གཏོགས། རྡོར་དྲིལ་དང་། ཌ་མ་རུ། ཅང་ཏེའུ། གཤང་
སོགས་རོལ་ཆ་དང་ཟུང་འབྲེལ་སྒྲ་བསྐུལ་དངོས་པོ་ཕན་ཚུན་དཀྲོགས་ནས་
སྒྲ་ཐོན་པ་རྣམས་དཀྲོལ་བའི་རོལ་མོའི་ཁོངས་སུ་གཏོགས་པ་བཅས་རེད།
བོད་བརྒྱུད་ནང་བསྟན་རོལ་ཆའི་མཚོན་དོན་རགས་ཙམ་ཤོད་དང༌།
ལན། བོད་བརྒྱུད་ནང་བསྟན་གྱི་ཕྱག་མཚན་རོལ་ཆ་རྣམས་ལ་ཆོས་
ལུགས་དེའི་མཛེས་དཔྱད་ལྟ་བའི་ཐོག་ནས་རོལ་ཆ་དགོས་པའི་རྒྱུ་མཚན་
དང༌། རོལ་ཆའི་བཟོ་རྒྱུའི་དགོས་འདུན། རོལ་ཆ་སོ་སོའི་ཁྱད་ཡོན་སོགས་ཀྱི་
ལུང་རིག་ཞིབ་པར་སྟོན་ཡོད་དེ། གསང་སྔགས་ཀྱི་དབྱངས་རྣམས་ལ། སྒྲུབ་
མཆོག་གསང་བས་རྣལ་འབྱོར་བས།། སྐྱེ་བོའི་ཡིད་རྣམས་གསང་ཕྱིར་དང་།།
གཏི་མུག་མུན་པ་གཞོམ་པའི་ཕྱིར།། དུང་དང་མཁར་རྔ་རྫ་རྔ་དང་། ཅང་
ཏེའུ་པི་ཝང་ཀོ་ཀོའི།། སྙན་པར་སྒྲོགས་པའི་རྫས་རྣམས་ཀུན།། སྣ་ཚོགས་བྱུང་
བའི་རོལ་མོ་སྟེ།། ཉེ་བར་རྫོགས་པའི་འབྱོར་བར་བྱ།། ཞེས་པ་ལྟ་བུ་དང༌།རྔའི་
རྒྱུ་མཚན་བསྟན་པར་རྟ་མཆོག་རོལ་པའི་རྒྱུད་ལས། རྔ་ནི་ཐབས་ཀྱི་རང་
བཞིན་ལ།། ལྕགས་ནི་ཤེས་རབ་ཡུམ་གྱི་ངང་།། ཡབ་ཡུམ་འཁྲིལ་བའི་སྟངས་
སྟབས་ཀྱིས།། རྔ་སྐད་གྲགས་སྟོང་མ་འགགས་པས།། རྒྱལ་བའི་དཀྱིལ་འཁོར་
མ་ལུས་བསྐོངས།།ཞེས་པ་ལྟ་བུ་རེད།
མཆོད་རྔ་ཞེས་པ་གང་འདྲ་ཞིག་ལ་ཟེར་རམ།
ལན། མཆོད་རྔ་ཞེས་པ་ནི་གཙུག་ལག་ཁང་དུ་གཏན་འཇགས་སུ་འཇོག་
པའི་རྔ་བོ་ཆེ་ཁྲི་ལ་བསྐྱོན་པ་ལྟ་བུ་ཞིག་ལ་ཟེར།
གང་འདྲ་ཞིག་ལ་ལག་རྔ་བརྗོད་པ་ཡིན་ནམ།
ལན། འཛིན་བྱེད་ཡུ་བ་ཡོད་པའི་རྔ་རྣམས་ལ་ལག་རྔ་ཞེས་བརྗོད་པ་
དང་། དེར་ཆེ་ཆུང་གསུམ་ཡོད་དེ། རྔ་ཆེན་དང་། ལག་རྔ་འབྲིང༌། གར་འཆམ་
དུ་སྤྱོད་པའི་ཞྭ་ནག་དང་མཁའ་འགྲོ་སོགས་ཀྱིས་འཆང་བའི་ལག་རྔ་ཆུང་
ཆུང་སོགས་ལག་གཡོན་གྱིས་རྔ་ཡུ་འཛིན་དགོས་པ་དང༌། ལག་གཡས་པས་
རྔ་གཡོག་བཟུང་ཏེ་རྔའི་དཀྱིལ་ཐོད་དུ་མི་བསྣུན་པར་ཡུ་བའི་ཐད་ཀྱི་རི་ཐང་
ནས་སོར་དྲུག་བདུན་ཙམ་གཞལ་བའི་སར་བསྣུན་ན་རྔ་སྐད་ལེགས་པ་
འབྱུང་བ་ཡིན།
རྔ་ཡི་བརྡུང་ཐབས་གང་འདྲ་ཡིན་ནམ།
ལན། དེ་ཡང་《གཅིག་ཤེས་ཀུན་གྲོལ་》ལས། དེ་ན་གང་དུ་བརྡུངས་པ་
ནི། ཡུ་བའི་ཐད་ཀྱི་རྔ་རི་ནས།། སོར་མོ་དྲུག་བདུན་གང་རུང་ཉིད།། གཞལ་
བའི་མཚམས་སུ་བརྡུངས་པ་ན།། འདོད་དོན་ཐམས་ཅད་འགྲུབ་པ་ཡིན།། ཞེས་
དང༌། དེ་དག་ཀྱང་ལས་བཞི་དང་བསྟུན་ན། ཞི་བའི་ལས་དང་བསྟུན་པའི་ཚེ་
རྔ་སྐད་དལ་ལ་ལྷོད་པ་ཞི་བའི་ཉམས་དང་ལྡན་པར་བྱ། དེ་བཞིན་དུ་རྒྱས་
པའི་རྔ་སྐད་གསལ་ལ་འཁྲོལ་བ་སྒེག་པའི་ཉམས་ལྡན། དབང་ལ་རྔ་སྐད་
སྙན་ལ་མཛེས་པ་ཆགས་པའི་ཉམས་ལྡན། དྲག་པོ་ལ་རྔ་སྐད་དྲག་ལ་མྱུར་བ་
ཉམས་རྩུབ་ཅིང་ཁྲོ་བོའི་ཉམས་ཀྱིས་བྱ་བར་བཤད་དེ་ཞེས་ས་སྐྱ་ཨ་མྱེས་
ཞབས་ཀྱི་རོལ་མོའི་བསྟན་བཅོས་ཀྱི་འགྲེལ་པར་གསུངས་བ་བཞིན་བརྡུང་
དགོས་ཀྱི་ཡོད།
བོད་བརྒྱུད་ནང་བསྟན་ཆོས་ལུགས་སུ་བེད་སྤྱོད་པའི་རྔའི་བཟོ་རྒྱུ་
དང་དེའི་ཆགས་ཚད་ཀྱི་སྐོར་རགས་ཙམ་ཤོད་དང་།
ལན། དེ་བཞིན་རྔའི་བཟོ་རྒྱུ་དང་ཆགས་ཚད་ལ། དེང་སང་ཕྱག་ལེན་དུ་
འདེབས་པ་སེང་ལྡེང་གི་རྔ་ཤིང་ལ་བ་གཞོན་གྱི་ལྤགས་པས་གཡོགས་པ་ལ་
ཚད་ནི་ཚ་གྲྭ་རྔ་མཐོ་བརྒྱད་མ་ཞེས་འདོད་པ་ཡིན་ལ། གཙུག་ལག་ཁང་
རྣམས་སུ་རྒྱུན་ཆགས་སུ་འཇོག་པའི་རྔ་བོ་ཆེ་སོགས་ལ་ནི་མཐོ་བཅོ་བརྒྱད་
དང་ཉེར་བརྒྱད་ལ་སོགས་འོན་ཀྱང་རྒྱ་གཞུང་ཚད་མ་རྣམས་ལས་ནི་ཚད་
འདི་ལྟར་ཞེས་པ་ཆེར་མ་མཐོང་ལ། ཞེས་དང་། གྲམ་ཆེན་འཁྱིལ་བའི་བོད་ཀྱི་
རྔ།། དེ་དག་ཆེའམ་ཆུང་ཡང་རུང༌།། རྒྱ་རུ་ཅི་ལྟར་དཔག་པ་ཡི།། རྔམས་སུ་
དེའི་ཕྱེད་ཕྱེད་དབྲི། ཞེས་པ་དང་། རྒྱུ་ཡི་ཁྱད་པར་ལ་སྤྱི་དང་བྱེ་བྲག་ཏུ་
བསྒྲུབ་ཐབས་རང་གཞུང་ལ་ཅི་ལྟར་བཤད་པ་དེ་དག་ཆེ་ཆུང་ཅི་ཙམ་བྱེད་
ཀྱང་། རྔ་ཡི་ངོས་ནས་ཐད་ཀར་བཅལ་བའི་ཕྱེད་དེ་རྔམས་སུ་ཡོད་པ་དགོས་
ཏེ། ཧ་ཅང་དཔངས་མཐོ་བ་འདྲ་ཞིག་ཡོད་ཀྱང་ལུང་གིས་གྲུབ་བཞིན་དེའི་
རྗེས་སུ་འབྲང་བར་བྱའོ། དེ་ཡང་རྔ་ཡི་དཔངས་དེ་ཆ་བཞིར་བགོས་པའི་ཆ
གཉིས་དཀྱིལ་གྱི་འབུར་ཚད་ཡིན། གཡས་གཡོན་གྱི་ཆ་རེ་རེ་ཆ་བཞི་བཞིར་
བགོས་པའི་ཆ་གཅིག་དེ་གཞུ་རྒྱུད་ལ་ཆ་གསུམ་དེ་གཡོགས་ཀྱི་ཞིང་ས་
ལགས་སོ། གཡོགས་ཀྱི་ཁྱད་པར་ནི། ཞི་བ་ལ་བ་གླང་དཀར་པོ། རྒྱས་པ་ལ་གྱི་
ལིང་སེར་པོ། དབང་ལ་གཡུ་འབྲུག་སྔོན་པོ། དྲག་པོ་ལ་ཆུ་གླང་སྔོན་པོ། རྒྱུན་
ལ་དབལ་ར་ཁམས་དཀར་གྱི་པགས་པས་གཡོགས་ཏེ། གཞན་ཡང་རང་
གཞུང་དུ་གྲགས་པའི་གཡོགས་མ་སོ་སོར་ཤེས་པ་གྱིས་ཤིག ། ཞེས་སོགས་
བཞེད་སྲོལ་གཅིག་ཏུ་མ་ངེས་པ་《གསང་སྙིང་རྒྱན་དང་རོལ་མོའི་བསྟན་
བཅོས་》སུ་གསལ།
ཌ་མ་རུའི་སྐོར་རགས་ཙམ་གླེང་དང༌།
ལན། ཌ་མ་རུ་ཞེས་ལེགས་སྦྱར་སྐད་ཡིན་པ་དང༌། དེའི་གཟུགས་
དབྱིབས་ནི་ཕོར་བ་ལྟག་སྤྲོད་དུ་སྦྱར་བ་ལྟ་བུ་ཞིག་ཡོད་ཅིང༌། སྐེད་དཀྲིས་
རྒྱུད་སྐུད་ཀྱི་སྣེ་གཉིས་ལ་རྡུང་བྱེད་ནི། ཁ་སྦྱོར་བདུན་པ་ལས། ཆུ་སྐྱར་རྐང་
པའི་རུས་པས་བརྡུང་། ཞེས་པས། ཆུ་བྱ་མཐིང་རིལ་གྱི་རྐང་ཚིག་སྲིན་བལ་
གྱིས་དྲིལ་ནས་དར་དམར་པོ་གཡོགས་ཤིང་། དར་རས་ཀྱི་སྐུད་པས་མིག་
འབྲས་ཀྱི་ཚུལ་དུ་ཡོང་བར་བྱ་སྟེ། བརྡུང་ཐག་ཀྱང་མིག་རྩའི་ཚུལ་དུ་དམར་
པོ་བྱ་ལ་ཕན་ཚུན་རེ་རེ་བཏགས་པ་བྱའོ། ཞེས་པ་ལྟར། མཐིང་རིལ་གཉིས་
གཡས་གཡོན་དུ་དཀྲོགས་ནས་སྒྲ་ཐོན་པའི་རྔ་ཆུང་ཆུང་ཞིག་ཡིན་ཞིང་། ཌ་
མ་རུའི་ཆེ་ཆུང་གི་ཚད་ལའང་རབ་ལ་མཆུ་སོར་བཅུ་གཉིས་པ་དང་། ཁ་ལ་
སོར་དྲུག འབྲིང་ལ་མཆུ་སོར་བཅུ་པ་དང༌། ཁ་ལ་སོར་ལྔ། ཐ་མ་མཆུ་སོར་
དགུ་དང་ཁ་ལ་དེ་ཡི་ཕྱེད་ཉིད་དོག་ཞེས་《ཆས་གོས་རྒྱན་དང་རོལ་མོའི་
བསྟན་བཅོས་》ཅེས་པར་གསལ་ཡང་། 《ཧེ་རུ་ཀའི་རྣམ་བཤད་》ལས་ཌ་མ་
རུ་ཡི་ཆགས་ཚད་ནི། རྒྱུད་སྒྱུ་འཕྲུལ་དྲྭ་བ་ལས། ཤིང་ལས་བྱས་པའི་ཌ་མ་རུ།
ཆེ་ཚད་སོར་མོ་བཅུ་གཉིས་ལ། འབྲིང་པོ་དགུ་དང་ཆུང་བ་ལྔ། ཆུ་ཞེང་མཉམ་
པའི་ཚད་དུ་བླང་། ཞེས་གསུངས་པས། ཌ་མ་རུ་ཆེ་བའི་ཚད་ལ་ཆུ་ཞེང་ངམ་
རྒྱ་དཔངས་མཉམ་པར་གསུངས་ཀྱང་ཧ་ཅང་རིང་ན་མི་མཛེས་པས་ཁང་
ཞེང་ཚད་སོར་མོ་བཅུ་གཉིས་ཏེ། དེ་བཞིན་དུ་སོར་མོ་བཅུ་གཉིས་པ། བཅུ་པ་
དགུ་པ་བརྒྱད་པ་བདུན་པ་དྲུག་པ་ལྔ་པའི་བར་དུ་ཡང་རུང་སྟེ་ཁའི་ཞེང་
ཚད་ཇི་ལྟར་ཡོད་པ་དེ་ཆ་གསུམ་བགོས་པའི་ཆ་གཅིག་དོར་བའི་ཆ་གཉིས་
ཆུ་རུ་ཡོད་པར་བྱས་ན་ཤིན་ཏུ་མཛེས་པ་ལགས་སོ། ཞེས་གསལ་བས་དེའི་
ཆགས་ཚད་ལ་ཡང་བཞེད་པ་མི་མཐུན་པ་ཡོད་པ་གསལ་པོ་རྟོགས་ཐུབ།
ཅང་ཏེའུ་ཞེས་པ་རོལ་མོ་གང་འདྲ་ཞིག་ཡིན་ནམ།
ལན། ཅང་ཏེའུ་ཞེས་པ་ནི་ཌ་མ་རུའི་བྱེ་བྲག་གཅིག་ཡིན་ཏེ། དེའི་
གཟུགས་དབྱིབས་ནི་འཕྲེད་དུ་ཌ་མ་རུ་ལས་ཅུང་རིང་བ་ཞིག་ཡོད་པ་དེ་
གསང་སྔགས་ཀྱི་རྔ་ཆུང་ཞིག་ཡིན་ཞིང་། ཌ་མ་རུ་ཡི་རྒྱུ་ནི་སམ་བྷོ་ཊ་སོགས་
ལས། རྒྱ་མཚོ་ཤིང་དང་སེང་ལྡེང་དང་།།བཛྲ་ཤཱི་ཤའི་རྩ་བ་དང༌།།ཙནྡ་དམར་
པོ་ལ་སོགས་པའི།། གང་ཉིད་ཡིད་ལ་འདོད་པ་བྱ།། སོགས་གསུངས། འདི་ན་
ཤིང་ཁོ་ན་ལས་གཞན་མ་གསུང་ཞིང་། 《བདེ་མཆོག་》ལས་ནི། གཞན་པ་ཡེ་
ནས་རྔ་ཆུང་ནི་ཐོད་པ་ལ་བསྐོར་བ་ཉིད།ཞེས་པ་ལྟ་བུ་ཡིན།
ཌ་མ་རུའི་དཀྲོལ་ལུགས་དང་མཚོན་དོན་རགས་ཙམ་ཤོད་དང༌།
ལན། ཌ་མ་རུ་དང་ཅང་ཏེའུ་དཀྲོལ་ཚུལ་ནི་ལག་གཡས་མཐེ་བོང་དང་
མཛུབ་མོས་སྐེད་དཀྲིས་བསྣོལ་མཚམས་ནས་བཟུང་རྗེས། མཐེ་བོང་ཕྱིར་
བསྟན་དང་མཛུབ་མོ་ནང་བསྟན། དེ་བཞིན་གཡས་བསྐོར་གཡོན་བསྐོར་
སོགས་ཀྱི་ཁྱད་པར་ལྟར་དཀྲོལ་དགོས་པ་དེའང་། 《རྒྱུད་ཉི་ཟླ་ཁ་སྦྱོར་》ལས།
ཐབས་ཀྱི་གཟུགས་ཀྱི་ཅང་ཏེའུ་ཉིད།། ཤེས་རབ་དཱ་མ་རུ་ཡི་སྒྲ།། ཞེས་པས། ཌ་
མ་རུའམ་ཅང་ཏེའུའི་རྒྱུད་མངས་ཀྱི་གཟུགས་ནི་ཐབས་ཀྱི་བདེ་བ་ཆེན་མོ་
མཚོན་ལ། སྒྲ་སྐད་ནི་ཤེས་རབ་སྟོང་པ་ཉིད་ཀྱི་སྒྲ་སྒྲོགས་པའི་ཚུལ་ཡིན་ཏེ།
གཏེར་རྙིང་རྣམས་ལ་གཉིས་བརྡུང་གི་དུས་སུ་མ་དང་མཁའ་འགྲོ་བརྒྱ་དང་
རྩ་བརྒྱད་ཅེས་པས། སུམ་བརྡུང་གི་ཚབས་སུ་མ་དང་མཁའ་འགྲོ་བརྒྱ་དང་རྩ་
བརྒྱད་སྟོང་དང་རྩ་གཉིས། ཞེས་སོ། གཏེར་གསར་རྣམས་ལ་ཌ་བརྡུང་མཁའ་
འགྲོ་འབུམ་བཞད་དམ། ཡང་ན་གཉིས་བརྡུང་གི་ཚབས་སུ། བྱང་ཆུབ་རྡོ་རྗེ་
མཁྱེན་ཅིང་དགོངས། གཉིས་བསྐོར་བྱེད་པར་ཤེས་སོ། ཚིག་བཤད་ཀྱི་དུས་སུ་
ཌཱར་སིལ་ཡིན་ན་ཌ་མ་རུ་ཚུར་དཀྲོལ།སིལ་སྙན་ཕར་དཀྲོལ།ཌ་དྲིལ་ཡིན་ན་
གཉིས་ཀ་ཕྱིར་དཀྲོལ་ལ་ངེས་ཚིག་ནི། ཌ་རུ་ནི་ཀུན་ཏུ་བཟང་པོ། དྲིལ་བུ་ནི་
དམ་ཚིག་སྒྲོལ་མ་ཞེས་ཡོང་དགོས་སོ། འཇོག་པའི་ཚེ་ཕོ་ཐོད་དང་བྱང་སེམས་
དཀར་པོ་བྱུག་པ་དེ་གཡས་ཕྱོགས་སུ་འོང་བཞིན། མོ་ཐོད་དང་བྱང་སེམས་
དམར་པོ་བྱུག་པ་དེ། གཡོན་དུ་འོང་བར་བྱ་སྟེ། ལྷ་ཡབ་ཡུམ་སྦྱོར་བའི་ཚུལ་དུ་
བསླངས་ནས་བཞག་པ་མ་གཏོགས་སྟེང་འོག་གི་ནོར་དུ་སྦུབ་པ་སོགས་ཤིན་
ཏུ་མི་རུང་ངོ་། ཞེས་པ་ལྟར་རོ།
སྦུབ་ཆལ་གྱི་འབྱུང་འཕེལ་གང་འདྲ་ཡིན་ནམ།
ལན། སྦུབ་ཆལ་ལམ་ཆ་ལང་ཞེས་པའི་རོལ་མོ་དེ་ཐོག་མར་ཟ་ཧོར་ནས་
བོད་དུ་དར་བར་གྲགས་ཅིང་། རྗེས་སུ་བོད་རང་དུ་ཡང་སྦུག་ཆལ་བཟོ་ཐུབ་
ཀྱི་ཡོད་པ་མ་ཟད། སྦུག་ལ་ཡང་གྲ་སྦུག་དང་། མོན་སྦུག འཇང་སྦུག་སོགས་
མང་པོ་ཡོད་པ་དང་། བོད་སིལ་བུའི་དུས་སུ་ད་དུང་ཧོར་སྦུག་དང་། རྒྱ་སྦུག
བལ་སྦུག་སོགས་རིགས་བཞི་བྱུང་ཡོད་པ་ལས་མཆོག་ཏུ་གྱུར་པ་ཧོར་སྦུག རྒྱ་
བོད་འབྲིང༌།བལ་སྦུག་ཐ་མ་ཡིན་ཞེས་གྲགས།
སྦུབ་ཆལ་གྱི་རྒྱུ་དང་ཆགས་ཚད་ཀྱི་སྐོར་རགས་བསྡུས་ཙམ་ཤོད་དང༌།
ལན། སྦུག་ཆལ་གྱི་རྒྱུ་དང་ཆགས་ཚད་སྐོར་ལ་《རྣལ་འབྱོར་རོལ་པའི་
དགའ་སྟོན་》ལས།དང་པོ་སྦུག་ཆལ་གྱི་རྒྱུ་ནི། རྒྱུད་རིན་ཆེན་ཕྲེང་བ་ལས། ངོ་
མཚར་གསེར་དངུལ་བཟང་མའི་ལྕགས་པ་ནི། ཞེས་པས། རྒྱུ་རིན་པོ་ཆེའི་ངོ་
མཚར་ཅན་གྱི་གསེར་དང་ཟངས་བསྲེས་པ་དང་། དངུལ་དང་ཟངས་བསྲེས་
པ་ལ་ཕོ་སྐད་སྤྱང་པོ་དང་མོ་སྐད་སེང་ངར་ཅན་འོང་སྟེ། དང་པོ་བརྡུང་བའི་
དུས་སུ་ཟངས་དང་གསེར་དངུལ་བསྲེས་ནས་བརྡུང་ཞིང༌། ཚར་ནས་ལི་
འགྱུར་གྱི་གདམས་པ་བྱེད་པ་དང་། འཁར་བ་རང་བཞིན་དུ་བརྡུང་བ་སོགས་
ལག་པའི་འདུ་བྱེད་དོ་ཞེས་དང༌། སྦུག་ཆལ་གྱི་ཆགས་ཚད་ནི། 《ཁ་སྦྱོར་
བདུན་པ་》ལས། སྦུག་དང་སེང་གེའི་རོལ་མོའི་བྱེ་བྲག་ནི། ཕོ་བྲང་ཅི་ཕྱེད་ཆ་
གཉིས་བརྡུང་ཞིང་སྤེལ། ཞེས་པས་སྦུབ་ཆལ་ཆེ་ཆུང་ཇི་ལྟར་བྱེད་ཀྱང་ཕོ་བྲང་
གི་ཆ་ཕྱེད་ཁོང་གསེང་ནས་རྩ་བའི་བར་ལ་ཅི་ཙམ་ཡོད་པ་དེ་ཆ་གཉིས་སུ་
བགོས་པའི་ཆ་གཅིག་དེ་འདབ་མར་འོང་བར་བརྡུང་ཞིང༌། ཡང་ཕོ་བྲང་ཆ་
གསུམ་དུ་བགོས་པ་ཆ་གཅིག་དེ་འདབ་མ་བྱས་པ་ལ་ཧོར་སྦུག་ཅེས་གྲགས།
སེང་ཆེ་ཡང་ཆེའམ་ཆུང་ཡང་རུང་སྟེ། ཕོ་བྲང་གི་ཁོང་གསེང་ཚུན་ཆད་ནས་
རྩ་བའི་བར་དུ་ཅི་ཙམ་ཡོད་པའི་ཆ་གཅིག་དེ་ཆ་གཉིས་སུ་འཁེལ་བ་སྤེལ་
ཤེས་པ་གྱིས་ཤིག་ཅེས་འཁོད་པ་ལྟར་རོ།
སིལ་སྙན་གྱི་བྱུང་འཕེལ་སྐོར་རགས་ཙམ་ཤོད་དང་།
ལན། སིལ་སྙན་ཞེས་པ་ནི་སྦུག་ཆལ་ལྟར་ངོས་གཉིས་ཕན་ཚུན་བརྡབ་
ནས་སྒྲ་དབྱུང་བར་བྱེད་པའི་རོལ་ཆ་ཞིག་ཏེ། བོན་པོ་བ་རྣམས་ཀྱིས་སྔར་
ནས་བོན་ལ་བྱུང་བ་དང་།《རྒྱ་བོད་ནོར་རྫས་ཀྱི་རིས་བརྟགས་ཤིང་དཔྱད་
པའི་དཔྱད་དོན་ཡིད་ཀྱི་འདོད་འཇོ་》ཞེས་པར་འཇིག་རྟེན་མགོན་པོ་སྲོང་
བཙན་སྒམ་པོའི་སྐུ་དུས་སུ་ཟ་ཧོར་ནས་དར་བ་ཞིག་ཡིན་པར་གསུངས་པ་
སོགས་སིལ་སྙན་ཐོག་མར་བོད་ལ་བྱུང་ཚུལ་གྱི་བཞེད་པ་ཐ་དད་རེ་ཡོད།
སྤྱིར་ན་སྦུག་ཆལ་དང་འདྲ་བར་བོད་སིལ་བུའི་དུས་སུ་སིལ་སྙན་ལ་ཡང་ཧོར་
རྒྱ་བལ་སོགས་རིགས་བཞི་བྱུང་ཡོད་པར་གྲགས།
སིལ་སྦུག་གི་དབྱེ་བ་གང་འདྲ་ཡིན་ནམ།
ལན། སིལ་སྙན་གྱི་ཐོད་པའམ་ནུ་མ་ནི་ཆུང་ངོ་ཞིག་ལས་མེད་པ་དང་
སྦུག་ཆལ་གྱི་ཐོད་པ་ནི་ཆེན་པོ་ཞིག་ཡོད་པ་མ་ཟད། དཀྲོལ་ཚུལ་གྱི་ཐད་ཀྱང་
མི་གཅིག་པ་སྟེ། སིལ་སྙན་འཁྲོལ་བ་ལྟ་བུ་ཞིག། ཡིན་ན་སིལ་སྙན་ཆེ་ཆུང་ལ།།
ལྟོས་པའི་དཀྲོལ་ལུགས་འབྱུང་གྱུར་ཏེ།། ཆེ་ལ་མཐོ་དང་ཆུང་ལ་དམའ། ཡང་
དོག་ཀྱང་ནི་གོས་རིམ་བཞིན།། དེས་ན་ཆེ་ཆུང་གང་ཡིན་ཀྱང་།། སིལ་སྙན་
ཡིན་ན་ཐད་ཀར་དཀྲོལ།། སྦུག་ཆལ་ཡིན་ན་སྟེང་འོག་བྱ།། ཞེས་པའོ།
སིལ་སྦུག་གི་དཀྲོལ་སྲོལ་གང་འདྲ་ཡིན་ནམ།
ལན།《གཅིག་ཤེས་ཀུན་གྲོལ་》ལས་ལག་པ་གཉིས་ཀྱི་གྲུ་མོ་དང༌།། སྙིང་
ག་ལག་མགོའི་བར་དག་དང་།། མཁལ་ཟུར་ནས་ནི་གྲུ་མོའི་བར།། ཡང་དོག་
རང་རང་རྩེ་འཁྲུ་ལས། དོག་པར་མི་བྱེད་མཁས་པའི་ལུགས།། དེ་ལྟར་བྱས་
རྗེས་དཀྲོལ་ལུགས་ནི།། ཆེ་ཆུང་སྙོམས་པར་བྱ་དགོས་ཏེ།། དེ་ཡི་རྒྱུ་མཚན་འདི་
ལྟར་ཡིན། ཆེས་ན་བརྒྱལ་སྐད་ཚེག་སྒྲ་ཅན།། ཆུང་ན་སྡུག་སྐད་འདར་ཡམ་
ཅན།། ཆེ་ཆུང་གང་ལའང་གཤོག་རྡེབས་སྤངས།། གཤོག་རྡེབས་ཞེས་པ་ཕན་
ཚུན་མིན།། ཡས་མར་རྡེབས་པ་གཤོག་རྡེབས་ཡིན།། ཞེས་དང་། གཞན་ཡང་
མཆོད་རོལ་དང་། སུམ་བརྡེག་ལན་བཅས་སོགས་ཀྱི་རྣམ་གཞག་ཀྱང་། མཆོད་
རོལ་ལྟ་བུའི་རྒྱུན་དཀྲོལ་ནི།། པད་ཀོར་ངང་ནས་བྱ་བ་ཡིན།། སྐབས་སུ་ཆེ་བ་
ཉིས་བཏུད་དཀྲོལ།། དབྱངས་རོལ་ལྟ་བུ་བྱེད་པའི་ཚེ།། སུམ་བརྡེག་ལན་
བཅས་བརྡེག་པ་ན།། གཅིག་ལ་གནན་ཞིང་གཉིས་ལ་འདེག། གསུམ་པ་བཞི་
པ་ལྔ་པ་རྣམས།། དེ་ཁའི་ངང་ཡིན་དྲུག་པ་ནི།། ཅུང་ཟད་མནན་ཞིང་ཆུང་
བར་བྱ།། བཅུ་གཅིག་ཆེ་ཞིང་རྡོག་རྗེས་འཇོག། འདིར་ན་ལྟར་གཅིག་བགྲངས་
པ་ཡིན།། སོ་སོར་འདྲེན་ན་འདི་ལྟར་བྱ།། དང་པོ་ཆུང་ཡིན་གཉིས་པ་ཆེ།། འདི་
གཉིས་རོལ་མོ་ཕལ་ཆེར་གྱི།། སྔོན་དུ་ངེས་པར་དགོས་པ་ཡིན།། དེ་ཡི་རྒྱུ་
མཚན་དང་པོ་ནི། རོལ་མོ་བཅམ་ཞིང་གཉིས་པ་ནི།། རོལ་མོ་ལེན་པ་ཡིན་
པས་ན།། བཅམ་ལ་ཆུང་དང་ལེན་ལ་ཆེ།། སོ་སོར་ཆེ་བ་མཁས་པའི་ལུགས། དེ་
ནས་རོལ་མོ་དངོས་གཞི་ལ།། གཉིས་གསུམ་བཞི་བརྡེག་ལ་སོགས་པ།། སོ་སོའི་
གྲངས་རྣམས་འཛིན་པ་ཡིན།། ལན་བཅས་བྱས་ན་ཆེ་ཆུང་སྟེ།། འཐེན་རྐང་
ཞེས་པ་ཆེ་ཆུང་མིང༌།། ཕལ་ཆེར་ཡིན་ཏེ་མཐའ་གཅིག་མིན།། ཞེས་པ་སོགས་
རྒྱས་པར་གསུངས་ཡོད་ཅིང་། གཞན་ཡང་སིལ་སྦུག་གི་དཀྲོལ་སྲོལ་ཐད་གྲུབ་
མཐའ་སོ་སོར་ཐུན་མོང་མ་ཡིན་པའི་རང་རང་གི་ཕྱག་སྲོལ་མི་འདྲ་བ་མང་
པོ་ཡོད།
འཁར་རྔའི་སྐོར་རགས་ཙམ་ཤོད་དང་།
ལན། འཁར་རྔ་ནི་བརྡུང་བའི་རོལ་མོ་ཞིག་ཏེ། གྲྭ་ས་གོང་མ་དག་ནས་
ཀྱང་བརྡ་སྤྲོད་པའི་རོལ་མོར་ཕྱག་ལེན་དུ་འདེབས་པ་ལྟར་བསྲགས་པར་བྱ་
བའི་གནས་སོ།། ཞེས་ཚོགས་བརྡ་གཏོང་བའི་རོལ་མོ་ཞིག་ཡིན་པར་གྲགས།
གཞན་ཡང་འཁར་རྔེའུ་ཞེས་འཁར་རྔ་ཆུང་ཆུང་རྣམས་ལ་བརྗོད་ཅིང༌།
འཁར་རྔ་ཆུང་ཆུང་དེའི་གྲས་མང་པོ་ཡུ་བ་ཅན་གྱི་ཤིང་སྒྲོམ་གྱི་ཀློང་དུ་རིམ་
པ་སྟར་ཆག་ཏུ་བསྒྲིགས་ཡོད་པ་རྣམས་ལ་འཁར་རྔ་བཞི་པ་དང་བཅུ་གཉིས་
སོགས་རིགས་ཁ་ཤས་ཡོད་པར་གྲགས།
གྷན་དྷེའི་སྐོར་རགས་ཙམ་ཤོད་དང་།
ལན། གྷན་དྷེ་ནི་མདོ་སྔགས་གཉིས་ཀར་སྤྱོད་པའི་རོལ་མོ་ཞིག་ཡིན་
ཞིང་། དེའི་རྒྱུ་དང་ཆགས་ཚད་ནི། རྒྱུ་ནི་ཙན་དན་དང༌། བིལ་བ་དང་། པ་ལཱ་
ཤ་དང་། ཙན་དན་དམར་པོ་ལྟ་བུ་དང༌། འོ་སེ་ལ་སོགས་དང་། ཚད་དབྱིབས་
སྲིད་དུ་སོར་བརྒྱད་བཅུ་རྩ་བཞི། ཞེང་དུ་སོར་དྲུག་དཔངས་སུ་སོར་གཉིས།
ཟུར་གཞིར་བརྒྱད་གཞོགས་སོར་གཉིས་གཉིས་དང་ལྡན་པ། རྩེ་མོ་གཉིས་
སྦལ་བའི་མགོ་འདྲ་བ་སོགས་འདུལ་བ་ལས་གསལ་ཞིང་། རྒྱུད་ཚུལ་ནི་དགེ་
འདུན་པ་རྣམས་ཆོས་སྟོན་གསོ་སྦྱོང་ལ་སོགས་པར་བསྡུ་སྐབས་ཐོག་མར་
སྐད་ཆུང་ངུ་ཞིག་ནས་བརྡུང་དེ་རིམ་བཞིན་སྐད་ཆེ་རུ་བཏང་ཏེ་བཅོ་བརྒྱད་
བར་བརྡུང་བ་བཅས། དེ་ལྟར་ལུགས་འབྱུང་ལུགས་ལྡོག་གཅིག་ལ་རྒྱུད་གཅིག་
ཞེས་པ་མ་ཟད། རྒྱུད་རེར་ཏོག་སྒྲ་ཪེ་བཅས་སྤྱིར་ཡོངས་སུ་རྒྱུད་གསུམ་ཏོག་
གསུམ་བརྡུང་དགོས། གཞན་ཡང་ལས་བྱེད་པའི་སྐབས་རྒྱུད་གཅིག་ཏོག་
གསུམ་དང་། ཕུང་པོ་དུར་ཁྲོད་དུ་སྐྱེལ་སྐབས་ཏོག་སྒྲ་མི་དགོས་པར་གཞི་བྱི་
བ་བརྡུང་དགོས་པ་བཅས་སོ།
ཏིང་ཤག་གི་བྱུང་འཕེལ་དང་བརྡུང་ཚུལ་སྐོར་རགས་ཙམ་ཤོད་
དང་།
ལན། ཏིང་ཤག་སྐོར་ལ་《རྒྱ་བོད་ནོར་རྫས་ཀྱི་རིས་བརྟགས་ཤིང་དཔྱད་
པའི་དཔྱད་དོན་ཡིད་ཀྱི་འདོད་འཇོ་》ལས་སྔར་སྲོང་བཙན་སྒམ་པོའི་དུས་ཟ་
ཧོར་ནས་དར་བར་གསུངས་ཏེ། ཟངས་སྐད་ཁྲོལ་ཆགས་ཏིང་ཤག་ཁྱོན་ཆེ་
ཆུང༌། ཕེག་རྡོབ་ལི་སེར་ལས་གྲུབ་པ། འདི་རྣམས་ཟ་ཧོར་ཡུལ་ན་བྱུང་ཞེས་
གྲགས། ཞེས་པ་ལྟ་བུ་དང་། གཞན་ཡང་《རོལ་མོའི་རྣམ་བཤད་སྔགས་འཆང་
རྒྱན་གྱི་མེ་ཏོག་》ལས་སྔགས་ཀྱི་རོལ་ཆ་ནི་མི་འོས་ཕྱིར་བརྡུང་བ་འདི་བོད་དུ་
འབྲོག་མི་ལོ་ཙཱ་བ་ནས་དར་ཞེས་ཅིག་གླེང་ངོ་། ཞེས་སོགས་རོལ་མོ་འདི་བོད་
ལ་ནམ་བྱུང་སྐོར་ལ་བཞེད་པ་མི་མཐུན་པ་ཡོད། བསྟན་པ་ཕྱི་དར་གྱི་དུས་སུ་
ཏིང་ཤག་ལའང་སྦུག་སིལ་དང་འདྲ་བར་ཧོར་རྒྱ་བལ་བོད་སོགས་ནས་ཐོན་
པ་སྣ་ཚོགས་བྱུང་བ་དང་། རྡུང་ཚུལ་ནི་སྦུབ་ཆལ་དང་སིལ་སྙན་ལྟ་བུ་བཞིན་
ཁ་གཉིས་ལྷན་དུ་མི་བརྡབ་པར་ཏིང་ཤག་གི་ཁ་སྟེང་དུ་ཕྱོགས་ཏེ་ཕན་ཚུན་
ཟུར་བརྡུང་བྱ་དགོས་པ་ཞིག་རེད།
རྐང་གླིང་གི་སྐོར་རགས་ཙམ་གླེང་དང༌།
ལན། འབུད་པའི་རོལ་མོ་རྐང་གླིང་ནི་མི་རྐང་གིས་བཟོས་པའི་གླིང་བུ་
ཞིག་ཡིན་ཀྱང༌། མི་རྐང་ཡིན་པ་ཙམ་གྱིས་མི་འགྲིག་པར། བོད་ཡུལ་སོགས་སུ་
ནི་རྐང་གླིང་གི་རྒྱུ་ལ་ཨ་ཙ་ར་ཤི་བའི་རྐང་ལས་བྱས་པའི་རྐང་དེ་ཕྲ་ལ་རིང་
བ་སྐད་ལེགས་པར་འོང་འདུག། ཅེས་《རོལ་མོའི་རྣམ་བཤད་སྔགས་འཆང་
རྒྱན་གྱི་མེ་ཏོག་》ལ་འཁོད་པ་ལྟར་དང༌། གཞན་ཡང་ཆོས་ཀྱི་དགོས་དབང་
མི་གཅིག་པར་གཞིགས་ཏེ། བུད་མེད་དར་མ་གྲིར་ཤི་བའི་བརླ་རྐང་ལས་
བཟོས་པའི་རྐང་གླིང་དང་། སྐྱེས་པ་དར་མ་གྲིར་ཤི་བའི་བརླ་རྐང་ལས་
བཟོས་པའི་རྐང་གླིང་སོགས་ཡོད་པ་དེ་དག་ལ་འབུད་ཚིག་ཀྱང་སོ་སོར་ཡོད་
པར་གྲགས། དེ་བཞིན་རྐང་གླིང་གི་ཁ་མཆུའི་དབྱིབས་གཟུགས་ལ་ཆུ་སྲིན་ཁ་
དང་། ཉའི་ཁ། ཀ་ལིའི་ཁ་སོགས་སྣ་ཚོགས་ཡོད་པ་དང་། རྐང་དུང་གི་སྟེང་
དངུལ་དང་ཏུང་སོགས་ཀྱི་ཚག་རྒྱན་སྣ་ཚོགས་སྤྲས་ཡོད། རོལ་ཆ་འདི་ནི་
དགོན་པའི་ནང་གཏོར་རྒྱག་དང་། བསྐང་སོ།སྦྱིན་བསྲེགས། གསང་སྔགས། དེ་
བཞིན་གར་འཆམ་སོགས་ལ་འབུད་པའི་རོལ་མོ་ངོ་མཚར་ཅན་ཞིག་རེད།
ཐུན་དུང་གི་སྐོར་རགས་ཙམ་ཤོད་དང༌།
ལན། དེ་ནི་གཙོ་བོ་ཁམས་ཕྱོགས་སུ་གྲྭ་སའི་ཐུན་ཚད་ལ་རྐང་གླིང་ངམ་
ཤིང་དང་རྭ་སོགས་ལས་བཟོས་པའི་རོལ་ཆ་ཐུན་དུང་ཞེས་པ་ཞིག་གཏོང་
སྲོལ་ཡོད་དེ།ཐོ་རངས་བླ་མའི་གསོལ་འདེབས་ཀྱི་ཐུན་དང་། ཉི་མ་ཤར་བ་ན་
ཆུ་གཏོར་གྱི་ཐུན། ཕྱི་དྲོ་གཏོར་དངོས་ཀྱི་ཐུན། སྲོད་ལ་གཅོད་ཀྱི་ཐུན་སོགས་
ཐུན་བཞི་པོ་དེ་རྣམས་དང་བསྟུན་ནས་དགེ་སྦྱོར་བྱ་དགོས་པའི་བརྡ་ཡིན་པ་
དང༌། སྔོན་བཀའ་གདམས་པའི་དགེ་བསྙེན་པོ་ཏོ་བ་སོགས་དགེ་བཤེས་མང་
པོས་ཁྲི་སྙན་རྭ་དུང་ཏེ་རི་དྭགས་བྱང་སེམས་ཅན་སྟོང་ཉིད་ཀྱི་རྩིས་མ་ཟིན་
པའི་སྙིང་རྗེ་ཁ་སྐྱེང་དུ་གོལ་བས་ཕྱི་མ་འདིར་སྐྱེས་པ་ཡིན་པ་དེའི་ཐུན་དུང་
འབུད་པས་རྔོན་པའི་ཁྱིས་རི་དྭགས་མི་གསོད་པ་དང༌། ཉ་པས་ཉ་མི་གསོད་
པར་གྲགས།
རྒྱ་གླིང་གི་སྐོར་རགས་ཙམ་ཤོད་དང་།
ལན། རྒྱ་གླིང་ཞེས་པ་ནི་དགོན་སྡེའི་སྒྲ་དབྱངས་སྙན་འཇེབས་ལྡན་ལ་
འགྱུར་ཁུག་ཆེ་བའི་རོལ་ཆ་གཙོ་གྲས་ཤིག་ཡིན་པ་དེའི་མདའ་ནི་ཤིང་གི་སྦུ་
གུ་སྨད་སྦོམ་ཞིང་སྟོད་ལ་རིམ་བཞིན་ཕྲ་བར་བྱེད་པ་གང་ཞིགཁ་མཆུ་དངུལ་
ལམ་ཏུང་གིས་བཟོས་པ་ཞིག་ཡིན་ཞིང་། རྒྱུན་ལྡན་སེར་སྦྲེངས་དང་། ཆོ་ག་
གར་འཆམ་སོགས་ལ་རོལ་མོ་གཞན་དང་ལྷན་དུ་གཏོང་གི་ཡོད་པ་ཕུད། ད་
དུང་ཆོས་ལུགས་ཀྱི་དུས་ཆེན་ཁག་ཏུ་སྔ་དགོང་རྒྱ་གླིང་ཆ་བསྒྲིག་གིས་སྙན་
གསན་ཕུལ་སྲོལ་ཡོད། སྤྱིར་ན་རྒྱ་གླིང་རྐྱང་གཏོང་བྱེད་སྐབས་སམ་ཡང་ན་
རོལ་ཆ་གཞན་དང་མཉམ་དུ་དཀྲོལ་སྐབས་རྒྱ་གླིང་གཉིས་སམ་བཞི་སོགས་
ཆ་བསྒྲིགས་ཏེ་གཏོང་བ་ལས་ཡ་བསྒྲིགས་ཏེ་གཏོང་སྲོལ་མ་མཆིས།
རྒྱ་གླིང་ལ་སྨད་ནས་སྟེང་བར་ཁ་དང་། མདའ། ཁྲི་སྐེ། ཕུ་སྟེགས། པི་
ཟངས། འདམ་པི་བཅས་ཁག་དྲུག་ལས་གྲུབ་པ་ཞིག་ཡིན་ཞིང་།གསེར་དངུལ་
ཏུང་སོགས་ཀྱིས་ལེགས་པར་རྒྱན་པའི་རོལ་ཆ་དེའི་མདུན་དུ་སྦུ་ག་བདུན་
དང་སྟག་རྒྱབ་ཏུ་སྦུ་ག་གཅིག་ཡོད་པའི་དེའི་འབུད་རྩལ་ལ། རྩེ་འབུད་དང༌།
བར་བཀྱག་འོག་བཀྱག དྲུག་བཀག བདུན་བཀག་སོགས་ཡོད།
རྒྱ་གླིང་གི་འབྱུང་འཕེལ་སྐོར་རགས་ཙམ་གླེང་དང་།
ལན། རྒྱ་གླིང་ཐོག་མར་བོད་དུ་ནམ་བྱུང་སྐོར་ལ་《ལ་དྭགས་རྒྱལ་
རབས་》སུ། རྒྱ་ནས་ཇ་དང༌། བྷོ་དྷ་དྷ་མལ། སུར་ན། འབུར་རྒོད། རྒྱ་གླིང་ལ་
སོགས་བྱུང་ཞེས་གསལ་བ་དེས་འདུས་སྲོང་མང་པོ་རྗེའི་དུས་སུ་རྒྱ་ནག་ནས་
བོད་དུ་དར་བ་ལྟ་བུ་སྣང་ཡང་། 《སྔ་འགྱུར་རྡོ་རྗེ་ཐེག་པའི་རིགས་འཛིན་རྒྱ་
མཚོའི་ལོངས་སྤྱོད་ཆས་གོས་རྒྱན་དང་རོལ་མོའི་རྣམ་བཤད་སྔགས་འཆང་
རྒྱན་གྱི་མེ་ཏོག་》ལས་ཕལ་ཆེར་རྒྱ་རོང་ནས་བྱུང་བའི་སྟབས་ཀྱིས་རྒྱ་གླིང་
ཞེས་གྲགས་ཞེས་གསལ་བས། རྒྱ་ནག་ནས་དར་བ་ཞིག་ཡིན་ནམ་ཡང་ན་རྒྱ་
རོང་ནས་དར་བ་ཞིག་ཡིན་པར་བཞེད་པ་མི་མཐུན་པས་གཅིག་ཏུ་མ་ངེས།
རྒྱ་གླིང་ནི་སུར་ཎ་ནས་གྱེས་ཏེ་བྱུང་བའི་རོལ་ཆ་ཞིག་ཡིན་པ་དང་།
སུར་ཎ་ནི་གནའ་རབས་ནས་ཨ་རབ་ཀྱི་ཡུལ་ཁག་ཏུ་དར་ཁྱབ་ཆེ་བའི་རོལ་
ཆ་ཞིག་ཡིན་པ་དེ། གནའ་བོའི་བྲུ་ཤ་སོགས་རང་རྒྱལ་ནུབ་བརྒྱུད་ནས་རྒྱ་
ནག་ལ་ཐོག་མར་དར་བ་དང༌། རྒྱ་སྐད་ཀྱི་སྒྲའི་ཁྱད་ཆོས་ལྟར་མཐུན་པར་
བྱས་ཏེ་(ik) སོའོ་ནཱ་ཞེས་བྱུང་བ་དང་རོལ་ཆར་ཡང་འགྱུར་བ་ཕྲན་བུ་
བྱུང་ཡོད། 《ཀྲུང་གོའི་རོལ་དབྱངས་ཚིག་མཛོད་》དུ་རོལ་ཆ་དེ་མིང་རྒྱལ་
རབས་(སྤྱི་ལོ་1506ལོ་ནས་སྤྱི་ལོ་1521ལོ་) སུ་རྒྱ་ནག་ཏུ་རྒྱ་ཁྱབ་བྱུང་བ་
ཞིག་ཡིན་ཞེས་འཁོད་པ་དེ་ལྟར་ན། འདུས་སྲོང་མང་པོའི་རྗེའི་སྐུ་དུས་སུ་རྒྱ་
ནག་ལ་རྒྱ་གླིང་ཞེས་པ་དེ་ད་དུང་དར་མེད་པས། རྒྱ་ནག་ནས་བོད་ལ་དར་
བ་ཞིག་ཡིན་ན་དེའི་གཞི་མ་གྲུབ་པར། དེའང་མིང་རྒྱལ་རབས་ཏེ་སྤྱིར་ན་
བསྟན་པ་ཕྱི་དར་གྱི་དུས་སུ་བོད་ལ་དར་བ་ཞིག་ཡིན་དགོས། གང་ལྟར་རོལ་
ཆ་དེ་བོད་ལ་དར་རྗེས་སྔར་ཡོད་རྨང་གཞིའི་ཐོག་དེར་ལེགས་བཅོས་བཏང་
ནས་རྒྱ་གླིང་ཞེས་རྒྱ་ནག་གི་སོའོ་ནཱ་དང་མི་འདྲ་ལ། སུར་ཎ་དང་ཡང་མི་འདྲ་།
བའི་བོད་ཀྱི་ཐུན་མོང་མ་ཡིན་པའི་རོལ་ཆ་ཞིག་ཏུ་གྱུར་ཡོད།
དུང་ཆེན་གྱི་འབྱུང་འཕེལ་སྐོར་རགས་ཙམ་གླེང་དང་།
ལན། དུང་ཆེན་ནི་བོད་བརྒྱུད་ནང་བསྟན་གྱི་འབུད་པའི་རོལ་མོ་ཆེ་
ཤོས་དེ་ཡིན་ཞིང་། དེའི་བཟོ་རྒྱུར་ཟངས་ལས་བྱས་པ་དང་རག་ལས་བྱས་པ་
སོགས་ཡོད་པ་ལས། ཟངས་ལས་བྱས་པའི་དུང་དམར་ནི་བོད་རྒྱལ་ཁྲི་སྲོང་ལྡེ་
བཙན་གྱིས་བསམ་ཡས་དགོན་པ་བཞེངས་དུས་ནས་ཡོད་པ་ཞིག་ཡིན་ཏེ་
《བཀའ་ཐང་སྡེ་ལྔ་》ལས་ཟངས་དུང་ཆ་ལའང་འཁར་རྔ་གླིང་བུ་དང༌། ཞེས་
པ་ལས་གསལ་བ་དང་། བོད་སིལ་བུའི་དུས་སུ་ཇོ་བོ་རྗེ་དཔལ་ལྡན་ཨ་ཏི་ཤ་
སྤྱན་འདྲེན་སྐབས་(སྤྱི་ལོ་982ལོ་ནས་སྤྱི་ལོ་1054ལོ་) ཟངས་དུང་གི་བཟོ་
དབྱིབས་ལྟར་རྒྱུ་རག་ལ་བཅོས་པ་ཞིག་བྱུང་ཏེ། 《ཆོས་འབྱུང་མཁས་པའི་
དགའ་སྟོན་》ལས། རག་དུང་ཡང་སྔར་མེད་པ་ཇོ་བོ་སྤྱན་འདྲེན་པའི་ཕྱིར་
བཅོས་ཏེ་ལོ་པཎ་སྤྱན་འདྲེན་གྱི་དུང་དུ་གྲགས། ཞེས་དང་། 《གསང་རྙིང་རྒྱན་
དང་རོལ་མོའི་རྣམ་བཤད་སྔགས་འཆང་རྒྱན་གྱི་མེ་ཏོག་》ལས། བོད་འདིར་
ཡང་ཇོ་བོ་རྗེ་འབྱོན་པའི་དུས་ཕོ་བྲང་ཞི་བ་འོད་ཀྱིས་གསར་དུ་བཟོས་པ་ལོ་
པཎ་སྤྱན་འདྲེན་གྱི་དུང་དུ་གྲགས་ཞེས། བཟོས་པའི་ཐོག་མར་སྣ་བོ་ལ་ཐོག་
བུས་པས་བྱང་གི་རྟ་ཁྱུ་འདྲོག ཕྱུགས་ཐམས་ཅད་ཐག་པ་བཅད་ནས་བྲོས་
ཞེས་བཀའ་གདམས་གླེགས་བམ་དུ་བྱུང་། ཞེས་ཀྱང་གསལ་བ་བཅས། དུས་དེ་
ནས་བཟུང་དགོན་སྡེ་སོ་སོའི་སྟོབས་འབྱོར་ཆེ་ཆུང་ལྟར་རྒྱུ་ཏུང་དང་དངུལ་
སོགས་ལས་བྱས་པ་དེ་འདྲ་ཡང་བྱུང་སྐད།
དུང་ཆེན་གྱི་གཟུགས་དབྱིབས་གང་འདྲ་ཡིན་ནམ།
ལན། དུང་ཆེན་གྱི་གཟུགས་དབྱིབས་ནི་ཁ་འཁོར་སྦོམ་ཞིང་ཁ་ཕྱིར་
བཀྱེད་པ་གང་ཞིག་སྟོད་དུ་རིམ་བཞིན་ཕྲ་བར་བྱེད་པ། འགབ་ལ་བུམ་
གཟུགས་དང་ཡས་མར་པད་མའི་དབྱིབས་ལ་པ་ཏྲས་རྒྱན་པ། ཕུ་ཐེབས་
སྦུབས་ཅན་ཁ་ཕྱིར་ལོག་པ། སྦུ་གུའི་ཕྱོགས་གསུམ་སྒྲོ་འདབ་ཅེས་ཟངས་ཀྱི་
ཐུར་མ་གསུམ་གྱིས་སྲ་ཆོས་བྱས་པ་ཞིག་ཡོད་དེ། དེའི་ཆེ་ཆུང་ལ་ཚད་
གཏན་འཁེལ་མེད་པར། སྤྱིར་ན་བཟོ་བོའི་ཉམས་མྱོང་དང་འདུ་བྱེད་ལྟར་
བཟོ་བ་ཡིན།
དུང་ཆེན་གྱི་རོལ་དབྱངས་ཁྱད་ཆོས་རགས་ཙམ་ཤོད་དང་།
ལན། དུང་ཆེན་ལ་རྩ་བའི་དབྱངས་ཕྲ་སྦོམ་འབྲིང་གསུམ་ཡོད་པ་
རྣམས་ཀྱི་དབྱངས་མིང་ལ་ཕྲ་བར་ཏིར་ཞེས་པ་དང་། སྦོམ་པར་འདོར་འབྲིང་
བར་རྒྱངས་བཅས་དང༌། གཞི་རྩའི་འབུད་སྟངས་ལ་འདོར་ཆེན་དང་འདོར་
ཆུང་། ཁུག་འདོར་སོགས་དང་། རྒྱངས་ལ་ཡང་རྒྱང་རིང་དང་རྒྱངས་ཐུང་། དེ་
བཞིན་བསུ་མ་དང༌། རྦད་བཅད། ཏིར་ཆེན། ཏིར་ཕབ། གམ་འཛར་སོགས་
མང་པོ་ཡོད་ཅིང༌། རོལ་ཆ་དེ་རྒྱུན་དུ་དགོན་སྡེའི་སེར་སྦྲེངས་དང་། ཆོ་ག
གར་བཅས་ཀྱི་སྐབས་སུ་རོལ་ཆ་གཞན་དང་ལྷན་དུ་འབུད་པའི་ཕོ་སྐད་ཀྱི་
རོལ་ཆ་ཞིག་ཡིན་པ་རེད། དུང་ཆེན་རོལ་མོའི་རྣམ་གྲངས་ལ་ས་སྐྱ་བ་རྣམས་
ཀྱིས་སྙན་གསན་ཆེན་མོ་དང་། དམ་ཅན་མ། གསོལ་ཇ་རྒྱས་བསྡུས། སྤྱན་
འདྲེན། མཆོད་རོལ། དྷི་ཎ་མེ་ཀེ ཚིག་རོལ། སྐུ་གསུང་ཐུགས་སོགས་དང་ཕུར་
འཆམ་ལ་ནས་འདྲ་མ་སོགས་གཏོང་རྒྱུ་ཡོད་པ་ལྟར་གྲུབ་མཐའ་གཞན་ཁག་
ལ་ཡང་རང་རང་གི་གཏོང་སྲོལ་གཞན་དྲིང་མི་འཇོག་པ་རེ་ཡོད།
ཛག་དུང་ཞེས་པའི་རོལ་ཆ་དེ་གང་འདྲ་ཞིག་ཡིན་ནམ།
ལན། དེ་ཡང་ས་སྐྱ་བར་དུང་ཆེན་ཕུད་ད་དུང་ཛག་དུང་ཞེས་དུང་ཆེན་
གྱི་བྱེ་བྲག་ཐུན་མོང་མ་ཡིན་པ་ཞིག་ཡོད། དེའི་སྨད་ཀྱི་ཁའི་བཟོ་ལྟ་རྫ་བུམ་ལྟ་
བུའི་སྟེང་སྟོད་དུ་དུང་ཆེན་དང་འདྲ་བའི་སྦུ་གུ་ཇེ་ཕྲར་སོང་བ་ཞིག་ཡོད་
ཅིང་ས་སྐྱའི་མདོས་ཆེན་གྱི་གར་འཆམ་སོགས་ལ་འབུད་སྲོལ་ཡོད་པར་
གྲགས།
བོལ་དང་ཀ་ལི་ཞེས་པའི་རོལ་ཆ་དེ་གང་འདྲ་ཞིག་ཡིན་ནམ།
ལན། དེ་ཡང་མཚུར་ཕུ་དགོན་དུ་བོལ་ཞེས་དུང་ཆེན་གྱི་ཁ་དང་མི་འདྲ་
བ་ཞིག་དང་ཀ་ལི་ཞེས་དུང་ཆེན་ལས་ཅུང་ཕྲ་བའི་འབུད་པའི་རོལ་ཆ་ཞིག་
ཡོད་པ་ལ་ཟེར།
དུང་དཀར་གྱི་བྱུང་འཕེལ་སྐོར་རགས་ཙམ་ཤོད་དང་།
ལན། དུང་དཀར་ནི་རྒྱ་མཚོ་ཆེན་པོ་ལས་བྱུང་བའི་ཉ་ཕྱིས་སམ་འགྲོན་
བུའི་རིགས་ཀྱི་ཁོག་ཤུབས་ཞིག་ཡིན་པ་དང་། ཐུབ་པའི་དབང་པོ་མངོན་པར་
རྫོགས་པ་སངས་རྒྱས་ནས་ཆོས་གསུངས་པ་ན། ལྷ་ཡི་དབང་པོ་བརྒྱ་བྱིན་གྱི་
དུང་དཀར་པོ་གཡས་སུ་འཁྱིལ་བ་ཕུལ་བ་སོགས་ལྷ་ཡུལ་ནའང་དར་སྲོལ་ཆེ་
ལ། མི་ཡུལ་དུ་ནི། དཔལ་རྡོ་རྗེ་གདན། ན་ལེནྡྲ། བི་ཀྲི་མ་ཤི་ལ། སོ་མ་སུ་རི།
དཔལ་ལྡན་འབྲས་སྤུངས་སོགས་རྒྱ་གར་གྱི་ཆོས་འཁོར་ཆེན་པོ་རྣམས་སུ་
དུང་མཛད་པ་དང་། ཞེས་ནང་པ་སངས་རྒྱས་ཀྱི་ཆོས་ལ་སྔར་ནས་རོལ་ཆ་དེ་
སྤྱོད་སྲོལ་ཡོད་པར་གྲགས། བོད་བརྒྱུད་ནང་བསྟན་ལ་དཔལ་ས་སྐྱའི་ཆོས་
དུང་དཀར་པོ་རྒྱང་གྲགས་དང་། ཐུབ་པའི་དབང་པོའི་ཆོས་དུང་འཕགས་པ་
ཀུན་དགའ་བོས་དགའ་ལྡན་དུ་གཏེར་དུ་སྦས་པ་རྗེ་ཙོང་ཁ་པས་སྤྱན་དྲངས་
པ་དགའ་ལྡན་དུ་བཞུགས་པ། དེ་བཞིན་དབུས་གཙང་ཁམས་གསུམ་གྱི་གྲུབ་
མཐའ་རིས་མེད་རྣམས་ཀྱིས་རོལ་ཆ་དེ་མཛད་སྲོལ་ཡོད།
དྲིལ་བུའི་སྐོར་རགས་ཙམ་གླེང་དང༌།
ལན། དྲིལ་བུ་ནི་དཀྲོལ་བའི་རོལ་མོ་ཞིག་ཡིན་ཏེ།《རྒྱ་བོད་ནོར་རྫས་ཀྱི་
རིས་བརྟགས་ཤིང་དཔྱད་པའི་དཔྱད་དོན་ཡིད་ཀྱི་འདོད་འཇོ་》ཞེས་པར་
ཤང་དང་དྲིལ་བུ་ཏིང་གི་བྱེ་བྲག་རྣམས།། ཁྲོ་ལི་ནག་པོ་ལས་གྲུབ་བཟོ་བཀོད་
ཞེས།། དེ་མ་གཞན་པའི་མཆོད་པའི་ཡོ་བྱད་དཀོན།། ཐོ་ཐོ་རིའི་རིང་ལའང་
བོད་ཀྱིས་བཟོས།། ཞེས་བོད་བཙན་པོའི་དུས་རབས་སུ་དམ་པའི་ཆོས་མ་དར་
གོང་བོན་པོ་བ་རྣམས་ལ་བྱུང་བ་དང༌། ལྷ་ཐོ་ཐོ་རིའི་མཉན་བཙན་གྱི་དུས་
བོད་དུ་ཐོག་མར་བཟོས་པ་གསལ་ཞིང་། བསྟན་པ་ཕྱི་དར་གྱི་སྐབས་བཟོ་རྒྱུ་
ལི་དཀར་ལ་དངུལ་དཀར་དང༌། ངྷི་གྷིམ་ཉུང་ཤས་བསྲེས་ནས་བཟོས་པས་
སྐད་སྔར་ལས་སྙན་བྱ་དོད་ལ་རྒྱང་གྲགས་ལྷག་པར་ཆེ་རུ་ཕྱིན་ཡོད་པ་བཅས་
སྐབས་དེར་བོད་ཙམ་མ་ཟད། ཧོར་དང༌། རྒྱ་དཀར་ནག་སོགས་ནས་ཐོན་
པའི་དྲིལ་བུ་རིགས་བཞི་བྱུང་ཡོད། དྲིལ་བུའི་ཆགས་ཚད་ལ། རྡོ་རྗེ་ཇི་བཞིན་
ཆ་གསུམ་བགོ ། དེ་ཡང་ཁོག་པ་གཅིག་པ་ལ།། དབྱུག་པ་ཆ་གཉིས་གསུངས་
པའི་དོན།། དྲིལ་བུའི་ལུས་ཚད་ཆ་དྲུག་ཏུ།། བགོས་པའི་ཆ་བཞི་ཁོག་པ་དང༌།།
ཆ་གཉིས་དབྱུག་པར་ཤེས་པར་བྱ།། ཞེས་གསུངས་སྔ་མར་སྤྱི་ཙམ་དང་།། རྗེས་
མ་བྱེ་བྲག་འབྱེད་པའི་ལུགས།། དེ་ལྟར་བཟང་པོ་ཡོངས་བཟུང་ལས།། དྲིལ་བུ་
ཀུན་ཏུ་ཆ་དྲུག་ལ།། དེ་ཡི་ཆ་བཞི་འཁར་བ་ཡིན།། རང་བཞིན་མ་དྲེས་པ་ལས་
བྱ།། གཞན་ནི་གཞན་ལས་བརྟགས་པར་བྱ།། ཞེས་པས་ཆ་བཞི་ཁོག་པ་དང༌།།
སྟེང་ཆ་འོག་ཆ་ཤེས་རབ་ཞལ།། བུམ་པ་གདན་དང་བཅས་པ་ཡིན།། དེ་སྟེང་
པདྨ་རྡོར་ཕྱེད་བཅས།། ཆ་གཅིག་བྱས་པ་ཤིན་ཏུ་ལེགས།། ཞེས་པ་སོགས་མང་
པོ་《རྡོ་རྗེ་དྲིལ་བུའི་བཤད་པ་རྒྱུད་ལུང་དཔང་བཞག་》ཅེས་པར་གསལ།
བོད་བརྒྱུད་ནང་བསྟན་རོལ་མོའི་དབྱངས་ཡིག་གམ་རྩ་ཚིག་གི་སྐོར་
དཔེ་མཚོན་དང་བཅས་ངོ་སྤྲོད་རགས་ཙམ་གནང་དང༌།
ལན། བོད་བརྒྱུད་ནང་བསྟན་གྱི་བརྡུང་འབུད་དཀྲོལ་གསུམ་གྱི་རོལ་
མོར་རྣམ་གྲངས་མང་བ་དང་། དེ་དག་ཚང་མར་དགོས་པའི་རྒྱུ་མཚན་དང་།
རོལ་ཆའི་བཟོ་རྒྱུ་དང་གཟུགས་དབྱིབས། དེ་བཞིན་རོལ་ཆ་དཀྲོལ་སྟངས་ཀྱི་
བླང་དོར་སོགས་ཀྱི་སྐོར་ལ་དཔེ་ཆ་རྒྱས་བསྡུས་འབྲིང་སོགས་ཤིན་ཏུ་མང་པོ་
ཡོད་པ་མ་ཟད། གྲུབ་མཐའ་སོ་སོའི་ཕྱག་བཞེས་རོལ་ཆ་ཁག་ཚང་མར་
དབྱངས་གཟུགས་ཀྱི་རྩ་ཚིག་རྣམ་པ་ཧ་ཅང་མང་པོ་ཡོད་པ་དཔེར་ན།
རྙིང་མ་བའི་རྔ་ཚིག།
༡༢༣༤༡༢༣༤༥ ཾ༦༧༨ ༩
སོགས་ལྟ་བུ་ཡིན། རྒྱུན་ལྡན་གྲུབ་མཐའ་སོ་སོས་རོལ་མོ་རྣམས་དབྱངས་
ཡིག་གི་རྩ་ཚིག་དེ་དག་ལ་གཞི་བཞག་ནས་སློབ་ཁྲིད་བྱེད་ཀྱི་ཡོད། མདོར་ན་
བརྡུང་འབུད་དཀྲོལ་གསུམ་གྱི་རོལ་ཆ་དེ་དག་ལ་གཏིང་ཟབ་ཀྱི་ཆོས་ལུགས་
ཀྱི་གོ་དོན་ཡོད་པ་དང༌། རོལ་མོའི་ལག་ལེན་ལ་ཚུལ་ཁྲིམས་དང་རྟེན་འབྲེལ་
གྱི་གོ་རིམ་དང་ལྡན་དགོས་པ་སོགས། རོལ་མོའི་གཞུང་ལུགས་དང་སློབ་ཁྲིད་
ལ་མ་ལག་ཅུང་ཆ་ཚང་བ་ཞིག་ཡོད་པ་ཡིན།
ཨ་ཅེ་ལྷ་མོ་ཇི་ལྟར་འབྱུང་བའི་སྐོར་ཅུང་རྒྱས་ཙམ་གླེང་དང༌།
ལན། བོད་ཀྱི་ཐུན་མོང་མ་ཡིན་པའི་ཨ་ཅེ་ལྷ་མོའི་སྒྱུ་རྩལ་དེ་བཀའ་
བརྒྱུད་པའི་བླ་མ་གྲུབ་ཐོབ་ཐང་སྟོང་རྒྱལ་པོས་དུས་རབས་བཅོ་ལྔ་པའི་ནང་
གསར་གཏོད་མཛད་པ་ཞིག་ཡིན་ཞིང་། ཐང་སྟོང་རྒྱལ་པོའི་འཁྲུངས་ཡུལ་ནི་
གཙང་ལ་སྟོད་གཡས་རུ་བྱང་པའི་ཆབ་འོག་འོལ་ར། ལྷ་རྩེ་རིན་ཆེན་སྡིངས་
(ངང་རིང་རྫོང་ཁོངས་མདོ་སྤི་ཤང་) ཀྱི་ཞིང་པའི་ཁྱིམ་ཚང་ཞིག་ཏུ་ཡིན་
པ་དང་། ཡབ་རྡོ་རྗེ་རྒྱལ་མཚན་དང༌། ཡུམ་རྒྱ་གར་ལྷ་མོ་གཉིས་ལ་ལྕགས་
གླང་སྟེ་སྤྱི་ལོ1361ལོར་སྐུ་བལྟམས།མཚན་ལ་ཁྲོ་བོ་དཔལ་ལྡན་ཞེས་བཏགས།
ཁོང་དགུང་ལོ་ཆུང་དུས་ནས་སྤྱང་གྲུང་འཛོམས་ལ་ཐུགས་རིག་པ་རྣོ་བས་
ཡབ་ཡུམ་གཉིས་ཀྱིས་དགོན་པ་བྱང་སྡིངས་སུ་ཆོས་སྐྱོང་དཔའ་བོའི་དྲུང་དུ་
ཀློག་ཡིག་སློབ་པར་བསྐྱལ་བ་ནས་འགོ་བཙུགས་ཏེ་རིམ་བཞིན་རིག་གནས་
ཀུན་ལ་འབད་པ་ལྷོད་མེད་ཀྱིས་སྦྱངས་བརྩོན་མཐར་ཕྱིན་གནང་ནས་མཁས་
པར་གྱུར། ཐང་སྟོང་རྒྱལ་པོས་མཁས་རློམ་དང་སྙན་གྲགས་དོན་གཉེར་མ་
གནང་བར་སྤྱིར་བཏང་བྱ་བཏང་བ་ཞིག་གི་བརྟུལ་ཞུགས་འཛིན་པ་གནང་
སྟབས་སྐབས་ཤིག་རིང་ཁོང་ལ་བརྩོན་འགྲུས་སྨྱོན་པ་ཞེས་ཞུ་བ་རེད།
ཐང་སྟོང་རྒྱལ་པོ་ནི་ས་ཕྱོགས་ཀུན་ཏུ་རྒྱུ་བའི་རྣལ་འབྱོར་པ་ཞིག་ཡིན་
སྟབས་ཐེངས་ཤིག་ཚལ་གུང་ཐང་ནས་ལྷ་སར་བྱོན་པའི་ལམ་བར་ལྷ་གདོང་
ཤན་ཁའི་གྲུ་པར་གླ་རྔན་གནང་རྒྱུ་མ་བྱུང་སྟབས་ལ་ཁར་ཇག་པ་དབང་ཆེ།
ཆུ་ཁར་མཉན་པ་དབང་ཆེ། ཟེར་པའི་དཔེ་ལྟར་མཉན་པས་ཁོང་གི་དབུ་ལ་སྐྱ་
བ་ལན་གསུམ་གཞུས་ཏེ་ཆུ་ལ་བསྐྱུར་བ་དེས། སྐྱེ་བོ་རྣམས་ཀྱི་འགྲིམ་འགྲུལ་
སྟབས་མི་བདེ་བའི་དཀའ་ངལ་སེལ་ཆེད་ཆུ་ལ་ལྕགས་ཟམ་སོགས་གསར་
སྐྲུན་གནང་རྒྱུའི་ཀུན་སློང་ཤུགས་སུ་འཆར། དེ་ལྟར་ཐོག་མར་ཤིང་ཕོ་བྱི་བའི་
ལོ་སྟེ་1444ལོར་ཆུ་བོ་རིའི་ལྕགས་ཟམ་སྐྲུན་སྐབས་ཞལ་འདེབས་སློང་ནས་
འགྲོ་སོང་གི་མཐུན་རྐྱེན་གྲུབ་ཆེད། ལས་མིའི་ཁོངས་ནས་ཤེས་རིག་བཀྲ་ལ་
མཛེས་སྡུག་ལྡན་པའི་བུ་མོ་བདུན་བདམས་ནས་རྐང་ལག་གི་སྟངས་སྟབས་
དང་། གླུ་གར་སོགས་སློབ་ཁྲིད་མཛད་དེ་གྲུབ་ཐོབ་སྐུ་ཉིད་ཀྱིས་རྔ་བརྡུང་
སྦུབ་དཀྲོལ་མཛད་ནས་འཁྲབ་སྟོན་བྱས་པས་རྒྱ་ཆེའི་ལྟད་མོ་བ་ཚོས་བུ་མོ་
དེ་རྣམས་ལྷག་པར་མཛེས་ཤིང་ཡིད་དུ་འོང་བ་དང་། ལྟ་བའི་ཆོག་མི་ཤེས་
པའི་སྒྱུ་རྩལ་གྱི་ཉམས་འགྱུར་དང༌། སྙན་པའི་གླུ་དབྱངས་ཀྱི་གྲེ་འགྱུར་ནི་དྲི་
ཟའི་བུ་མོ་ཚོས་གར་ལ་བྱེད་པ་དང་མཚུངས་པས། ཨ་ཅེ་ལྷ་ཡུལ་ནས་བབས་
པ་ལྟ་བུའི་ཧ་ལས་ངོ་མཚར་ཆེའོ། ཞེས་བསྔགས་བརྗོད་ཡང་ཡང་བྱས་པར་
བརྟེན་སྒྱུ་རྩལ་དེར་ཨ་ཅེ་ལྷ་མོ་ཞེས་པའི་མིང་ཐོགས་པ་དང་། དེ་རྗེས་སྤྱི་ལོ་
1449ལོར་འཇལ་པོ་གོང་བཀྲ་ཤིས་རྩེ་ཡི་ལྕགས་ཟམ་བསྐྲུན་ནས་དགྱེས་སྟོན་
བྱེད་སར་ཨ་ཅེ་ལྷ་མོ་དག་གིས་འཁྲབ་སྟོན་བྱེད་སྐབས་ཡུལ་དེའི་ནང་གི་ཨ་
ཕ་དང་ཨ་མ་རྣམས་དང་། ཕོ་མོ་རྒན་གཞོན་རྣམས་ཀྱི་ཡིད་དབང་འཕྲོག་
ནས་རང་མོས་ཀྱིས་འཁྲབ་རར་བཞུགས་ནས་ཨ་ཅེ་ལྷ་མོ་བ་རྣམས་དང་
མཉམ་དུ་གླུ་གར་ཅི་རིགས་པ་འཁྲབ་པས་དེ་ཉིན་གྱི་འཁྲབ་སྟོན་རྣམ་པ་དེས་
ཐང་སྟོང་རྒྱལ་པོའི་རིག་པའི་ཀློང་རྡོལ་བར་བྱས་ཏེ་ཁོང་གིས་སྔར་ཡོད་ཨ་ཅེ་
ལྷ་མོའི་གླུ་གར་གྱི་རྨང་གཞིའི་ཐོག་འགོ་འཛུགས་ཀྱི་འདོན་ནང་དེ་ཉིན་གྱི་
འཁྲབ་སྟོན་རྣམ་པ་བཞིན། ཁྱིམ་ཚང་གཅིག་གི་ནང་མི་ཚང་མས་འཁྲབ་ཆོག་
པར་བྱས་ཏེ། རྒྱ་ལུ་ནི་ཁྱིམ་ཚང་གི་ཕ་རྒན་རྣམས་དང་། རྔོན་པ་ནི་མག་
པའམ་བུ། ཨ་ཅེ་ལྷ་མོ་ནི་ཨ་མའམ་བུ་མོ་ཡང་ན་མནའ་མ་སོགས་ཀྱིས་མཚོན་
པར་བྱས་ནས་བོད་ཀྱི་དམངས་ཁྲོད་གླུ་གར་རྣམས་དང་དགོན་པའི་གར་
འཆམ། བླ་མ་མ་ཎི་སོགས་ལས་གར་གྱི་སྟངས་སྟབས་དང་དེ་དག་གི་སྒྱུ་རྩལ་
གྱི་སྙིང་བཅུད་བསྡུས་ཏེ། མཐར་རྔོན་པའི་ས་སྦྱངས་ས་འདུལ་དང་། རྒྱ་ལུའི་
འབྱིན་འབེབས། ཨ་ཅེ་ལྷ་མོའི་གླུ་གར་བཅས་ལྷ་མོའི་འདོན་གྱི་རྣམ་པ་ཕུན་
སུམ་ཚོགས་ལ་ཡིད་དུ་འོང་བ་ཞིག་བྱུང་བ་མ་ཟད། གཞུང་དངོས་ཀྱི་ནང་
དོན་ལ་སྟོན་པའི་མཛད་བརྒྱ་གཙོ་བཟུང་གིས་མཛད་སྤྱོད་ཀྱི་ལོ་རྒྱུས་སམ་
རྣམ་ཐར། རྟོགས་བརྗོད་སོགས་དབྱངས་སུ་གྱེར་ནས་རྣམ་ཐར་དང་ཟློས་
པར་གར་བྱེད་པ། མཇུག་ཏུ་ལས་སྨོན་བཟང་པོའི་བཀྲ་ཤིས་ཀྱི་རྟེན་འབྲེལ་
མཚོན་པར་བྱེད་པ་བཅས་ལྷ་མོར་འཕེལ་རྒྱས་བྱུང་ནས་འཁྲབ་ཚན་གྱི་གྲུབ་
ཆ་ཆ་ཚང་བ་ཞིག་བྱུང་བ་བཅས་སོ།
ཨ་ཅེ་ལྷ་མོ་ནས་མཚོན་པའི་ཟློས་གར་གྱི་རིག་གཞུང་སྐོར་རྒྱས་པར་
གླེང་དང༌།
ལན། བཙན་པོའི་དུས་རབས་སུ་ཐོན་མིས་བོད་ཡིག་གསར་བཅོས་
གནང་བ་ནས་བཟུང་ཕྱིའི་རིག་གནས་མང་པོ་སྔ་རྗེས་སུ་བོད་ཡིག་ལ་བསྒྱུར་
བ་དེས་རིག་གནས་ཆེ་བ་ལྔ་དང་ཆུང་བ་ལྔའི་རིག་གཞུང་རྣམས་རིམ་བཞིན་
རང་གི་དངོས་ཡོད་གནས་ཚུལ་ལ་གཞིགས་ནས་ལག་ལེན་དང་ཟུང་དུ་སྦྲེལ་
བར་བྱས་ཡོད་དེ། ཨ་ཅེ་ལྷ་མོ་ཡང་དེ་ལྟར་ཡིན་པར་སྣང་། དེ་ཡང་ཐོག་མར་
ཨ་ཅེ་ལྷ་མོའི་སྒྲིག་གཞི་ནི་རིག་གནས་ཆུང་བ་ལྔའི་ཡ་གྱལ་ཟློས་གར་གྱི་ཡན་
ལག་ལྔ་དེ་རང་གཞིར་བཟུང་བ་ལྟར་ཡིན་ཏེ། ཟློས་གར་གྱི་ཡན་ལག་ལྔ་ནི།
མདོ་འཛིན་པ་དང་། རོལ་མོ་བ་དང༌། ཆས་ཞུགས་པ་དང་། བཞད་གད་པ་
དང༌། གླུ་གར་བ་བཅས་ཡིན། ཨ་ཅེ་ལྷ་མོའི་ནང་གི་མདོ་འཛིན་པ་ནི་ལྷ་མོའི་
གཞུང་ཤོད་མཁན། རོལ་མོ་བ་ཞེས་རྔ་སྦུབ་རོལ་ཆ་དཀྲོལ་མཁན། ཆས་ཞུགས་
པ་ཞེས་ཆས་གོས་གྱོན་པའི་འཁྲབ་བྱའི་མི་སྣ་གཙོ་གྲས། བཞད་གད་པ་ནི་ལྷ་
མོའི་འཁྲབ་ཚན་གང་ལའང་བསྟན་བཤིག་དང་གད་མོ་སློང་མཁན། གླུ་གར་
བ་ནི་ལྷ་མོ་འཁྲབ་མཁན་རྣམས་ཡིན་པ་བཅས་ལས་མཚོན། གཞན་ཡང་ཨ་
ཅེ་ལྷ་མོ་ནི། མཚམས་སྦྱོར་ལྔ་དང་འཇུག་པའི་ཡན་ལག་དང་།། མཚན་ཉིད་
བཅུ་དྲུག་སྒེག་དང་ཕྲེང་བ་སོགས།། ཀུན་དགའི་རོ་ལྡན་ཟློས་གར་དང་
མཚུངས་པ།། སེམས་ཅན་མགུ་བྱེད་སྤྱོད་པ་ཀུན་ལ་བསླབ།། ཞེས་པ་ལྟར། སྔོན་
བྱུང་གི་རྣམ་ཐར་གཟུགས་སུ་བྱས་ཏེ་བརྗོད་བྱ་དོན་གྱི་སྙིང་པོ་རྣམས་ཉེ་བར་
དྲངས་པའི་གླུ་གར་དུ་ཟློས་ཏེ། ལུས་དང་ཡན་ལག་གི་རྣམ་འགྱུར་སྣ་ཚོགས་
དང་། དབྱངས་དང་སྐད་ཀྱི་བྱེ་བྲག་ཐ་དད་དང༌། ངག་གི་སྦྱོར་བ་དུ་མས་
བརྒྱན་ཏེ་མི་རྣམས་ཀྱི་སྐྱེ་མཆེད་ཀྱི་བུམ་པར་རོ་བཅུད་ལྡན་པའི་སྒྱུ་རྩལ་གྱི་
བདུད་རྩི་དྲངས་ཀྱི་ཡོད་པ་མ་ཟད། ཕྱོགས་མཚུངས་སྒྱུ་རྩལ་ལ་བརྟེན་ནས་སྤྱི་
ཚོགས་ཀྱི་གཙོ་བོའི་གོ་གནས་བཟུང་བའི་སྟེང་གི་བཀོད་པའི་ཁྱབ་ཁོངས་
དང་ཕན་ཚུན་གཅིག་མཐུན་གྱི་བསམ་བློའི་སློབ་གསོ་དང་དྲིལ་བསྒྲགས་ཞིང་
གོ་བར་བྱེད་ཀྱི་ཡོད་པ་ཞིག་ཡིན་སྟབས། ཐང་སྟོང་རྒྱལ་པོས་གསར་གཏོད་
གནང་བའི་ཨ་ཅེ་ལྷ་མོའི་སྒྱུ་རྩལ་དེས་གཅིག་ནས་གྲོན་དངུལ་གྱི་དཔལ་
འབྱོར་ཆ་རྐྱེན་ལ་འགན་ལེན་བྱེད་ཐུབ་པ་བྱུང་ནས་ཁོང་གི་སྐུ་ཚེའི་རིང་ཁྱོན་
བསྡོམས་ལྕགས་ཟམ་ལྔ་བཅུ་ང་བརྒྱད་དང༌། ཤིང་ཟམ་དྲུག་བཅུ། གྲུ་ཤན་
བརྒྱ་དང་བཅོ་བརྒྱད་བཅས་འཛུགས་སྐྲུན་གནང་ནས་མི་དམངས་ལ་ཕན་
བདེ་རྒྱ་ཆེ་བསྒྲུབས་པ་དང༌། ཅིག་ཤོས་ཨ་ཅེ་ལྷ་མོ་འཁྲབ་སྟོན་གྱིས་མི་ལ་སྒྱུ་
རྩལ་གྱི་ལོངས་སྤྱོད་སྟེར་བ་ཕུད་དེར་བརྟེན་ནས་གཞན་ལ་སངས་རྒྱས་ཆོས་
ལུགས་ཀྱི་རྨང་གཞིའི་ཐོག་བྱུང་བའི་འཇིག་རྟེན་གྱི་ལྟ་བ་དྲིལ་བསྒྲགས་བྱེད
ཀྱི་ཡོད་དེ། 《མངོན་པར་འབྱུང་བའི་རྒྱུད་》ལས། བྱང་ཆུབ་སེམས་དཔའ་
སེམས་ཅན་འདུན་པར་བྱ་བའི་ཕྱིར་གཞན་དག་ལ་སྙན་ངག་དང་། མངོན་
བརྗོད། སྡེབ་སྦྱོར། མདོ་འཛིན་པ་དང་། བཞད་གད་དང༌། སྐད་དུ་མ་གཞན་
དུ་བསྒྱུར་བས་འགྲོ་བ་དགའ་བར་བྱེད་པ་ཟློས་གར། སྐར་རྩིས་བཅས་ཀྱི་
བསྟན་བཅོས་རྣམས་ཀྱང་བསླབ་པར་བྱ་སྟེ། བྱང་ཆུབ་སེམས་དཔའ་དེ་ནི་བླ་
ན་མེད་པ་ཡང་དག་པ་རྫོགས་པའི་བྱང་ཆུབ་ཐོབ་པར་འདོད་པའི་ཕྱིར་རོ།
ཞེས་བྱུང་བ་ལྟ་བུའོ་དེ་བཞིན་ཟློས་གར་གྱི་གཞུང་ལུགས་ལས་སྐད་རིགས་
ཆེན་པོ་བཞིར་དབྱེ་སྟེ་སྐད་རིགས་དེ་དག་ཟློས་གར་གྱི་ནང་གཏམ་བརྒྱུད་ཀྱི་
མི་སྣ་སོ་སོའི་སྤྱི་ཚོགས་ཀྱི་གོ་གནས་ལྟར་མཐུན་པའི་སྒོ་ནས་རང་རང་གི་
སྐད་ལུགས་ཐོག་ནས་གཏམ་བརྗོད་དགོས་པ་བཞིན། ལྷ་མོའི་ནང་གི་གཏམ་
གཙོ་བོ་དབྱངས་སུ་གྱེར་བའི་རྣམ་ཐར་དེ་ཡིན་སྟབས། རྣམ་ཐར་ཡང་ལྷ་མོའི་
འཁྲབ་གཞུང་གི་མི་སྣའི་སྤྱི་ཚོགས་ཀྱི་གོ་གནས་ལྟར་རང་རང་སོ་སོར་གཏན་
འཇགས་ཀྱི་རྣམ་ཐར་རེ་ཡོད་པ་བཞིན་ལེན་དགོས་པ་ལས། རྒྱལ་པོས་གཏོང་
བའི་རྣམ་ཐར་འདི་བློན་པོས་བླངས་མི་ཆོག་པ་ལྟ་བུ་རེད། གཞན་ཡང་ལྷ་མོ་
བ་ཚོའི་རྣམ་འགྱུར་མཚོན་ཚུལ་ཐད་གཏམ་བརྒྱུད་ཀྱི་འཕེལ་གྱུར་དང་བསྟུན་
ནས་གར་གྱི་ཉམས་དགུ་ལས་སྐབས་བབ་ཀྱི་ཉམས་དེ་མཚོན་དགོས་ཀྱི་ཡོད་
པ་རེད།
ཨ་ཅེ་ལྷ་མོའི་རོལ་དབྱངས་ཀྱི་ཁྱད་ཆོས་རྒྱས་པར་གླེང་དང་།
ལན། ཨ་ཅེ་ལྷ་མོའི་ནང་གཏམ་རྒྱུད་དམ། ལོ་རྒྱུས་ཀྱི་གཞུང་དངོས་སུ་
འཁྲབ་སྟོན་བྱེད་སྐབས་ནང་དོན་རྣམས་རྟ་དབྱངས་སུ་སྦྱར་ནས་གཏོང་བ་
དེ་ལ་གཞས་དང་གླུ་སོགས་མི་ཟེར་བར་རྣམ་ཐར་ཞེས་བརྗོད་པ་ཡིན། དེའི་
རྒྱུ་མཚན་ནི་སངས་རྒྱས་ཀྱི་མཛད་བརྒྱ་དང་། དེ་མིན་སྐྱེས་བུ་དམ་པའི་
མཛད་སྤྱོད་ཀྱི་ལོ་རྒྱུས་སམ། རྣམ་ཐར། རྟོགས་བརྗོད་དང་། དེ་བཞིན་རྒྱལ་
རབས་ལོ་རྒྱུས། འཇིག་རྟེན་གྱི་འཚོ་བའི་བདེ་སྡུག་གི་གཏམ་རྒྱུད་སོགས་
དབྱངས་སུ་གྱེར་ནས་འཁྲབ་གཏོང་བྱས་སྟབས། རྣམ་ཐར་ཞེས་པའི་ཐ་སྙད་
དེ་རང་རྒྱུན་འཇགས་སུ་གནས་པ་ཡིན། རྣམ་ཐར་ནི་ཨ་ཅེ་ལྷ་མོའི་རོལ་
དབྱངས་གཙོ་བོ་དེ་ཡིན་པ་དང་། དེའི་རྟ་དབྱངས་རྟ་རིང་དང༌། རྟ་འབྲིང་།
རྟ་ཐུང་བཅས་རྣམ་གྲངས་གསུམ་ཡོད་པ་རྣམས་ལྷ་མོའི་འཁྲབ་གཞུང་གི་མི་
སྣ་གཙོ་གྲས་ཕལ་ཆེ་བའི་རྣམ་ཐར་ལ་ཡོད་ཅིང་། རྟ་དབྱངས་ཀྱི་དབྱེ་བ་དེ་
དག་གཙོ་བོ་རོལ་དབྱངས་ཀྱི་གྲུབ་ཆ་རྒྱས་བསྡུས་ཀྱི་ཁྱད་པར་དང་། མགྲིན་
ཁུག་གི་རིང་ཐུང་རབ་འབྲིང་ཐ་གསུམ་ལ་དམིགས་ནས་བྱུང་བ་ཞིག་རེད།
མགྲིན་ཁུག་ཞེས་པ་ནི་རང་ཅག་བོད་ཀྱི་གླུ་གཞས་དང་རྣམ་ཐར་སོགས་
གཏོང་སྐབས་ཀྱི་དམིགས་བསལ་གྱི་ཁྱད་ཆོས་ལྡན་པའི་གྲེ་འགྱུར་གྱི་རྩལ་
ཞིག་ཡིན་པ་དང་། ཡིད་འོང་སྙན་པའི་གྲེ་འགྱུར་དེ། ཁུ་བྱུག་སྐད་སྙན་ལ་
གཞན་དྲིང་མི་འཇོག་པའི་རྩལ་ནུས་ལྡན་ཡོད་ཅིང་། ཁམས་ཀྱི་དམངས་
གཞས་ཤིག་གི་ཚིག་ལའང་གླུ་ལེན་ན་ཁུག་བཅོ་བརྒྱད་ལེན་ཞེས་པ་ལྟར་རྣམ་
ཐར་གྱི་མགྲིན་ཁུག་ལ་རྣམ་གྲངས་བཅུ་གྲངས་ཡོད་པ་དང་། དེ་དག་ལ་ང་
རོའི་རྩ་བ་གསུམ་ཏེ། འ་དང་། ཨ་དང་། ཧ་དང་། དབྱངས་ཀྱི་རྣམ་གཞག་ལྔ་
སྟེ། ཨ། ཨི། ཨུ། ཨེ། ཨོ་བཅས་རྣམ་ཐར་གྱི་ཚིག་མཚམས་ཀྱི་ང་རོ་དང་བསྟུན་
ནས་རང་བཞིན་གྱིས་མགྲིན་ཁུག་ཏུ་གཏོང་དགོས་ཏེ།
གཞན་ཡང་ལྷ་མོའི་རྣམ་ཐར་རོལ་དབྱངས་ནང་གདངས་བསློག་ཞེས་
པ་ཞིག་ཡོད་ཅིང་། དེ་ནི་ཐོག་མར་རྣམ་ཐར་སྐད་ས་ངེས་གཏན་ཞིག་གི་ཐོག་
ནས་ལེན་རྗེས་རྣམ་ཐར་གྱི་རྟ་དབྱངས་རིམ་བཞིན་གཤམ་འོག་གཏོགས་སྒྲའི་
སྟེང་དུ་འགྱུར་ནས་འཇོག་བཞག་དགོས་པ་ཞིག་རེད། རྣམ་ཐར་རོལ་དབྱངས་
ཀྱི་རམ་འདེགས་རོལ་ཆ་རྔ་སྦུག་གཉིས་རང་ཡིན་པ་དང་། རྔ་སྦུག་གི་རམ་
འདེགས་ནི་ལྷ་མོའི་ཉམས་འགྱུར་དང་བརྗོད་དོན། གཏམ་རྒྱུད་ཀྱི་ནང་དོན་
གྱི་འཕོ་འགྱུར། གར་སྟབས་སོགས་ལ་གཞིགས་ནས་རམ་དཀྲོལ་བྱ་དགོས་པ་
ཞིག་ཡིན་སྟབས། དེར་རྔ་སྦུབ་ཀྱི་འགྲོས་སྟབས་ཧ་ཅང་ཕུན་སུམ་ཚོགས་པོ་
ཞིག་ཡོད་དེ། དཔེར་ན། བྲེལ་བརྡུང་དང༌། དལ་བརྡུང༌། དྲག་བརྡུང་། གྲལ་
འཁྱིལ། འགྲོ་འགྲོས། དེ་བཞིན་རྔོན་པའི་བྱ་འགྲོས་དང་། རྒྱ་ལུའི་བྱིན་འབེབས།
གཡས་སྐོར་དང་གཡོན་སྐོར། སྐོར་ཆེན་དང་སྐོར་ཆུང༌། འཕག་ཆེན་དང་
འཕག་ཆུང་སོགས་ཡོད་པ་རེད། དེ་དག་ཀྱང༌། ཞི་བའི་རྔ་བརྡུང་བྱེད་པ་ན།།
རྔ་ཐབས་དལ་ལ་ལྷོད་པར་བརྡུང༌།། རྒྱས་པའི་རྔ་བརྡུང་བྱེད་པ་ན།། །རྔ་
ཐབས་གསལ་ལ་འཁྲོལ་བར་བརྡུང་།། དྲག་པོའི་རྔ་བརྡུང་བྱེད་པ་ན།། རྔ་
ཐབས་དྲག་ལ་མྱུར་བར་བརྡུང༌།། དྲག་བརྡུང་རྒྱུན་ཆགས་བྱེད་པ་ན།། གནམ་
ལྕགས་ལྟར་ཡང་དབབ་པར་བྱ།། ཞེས་གསུངས་པ་ལྟར་རྔ་སྦུབ་རོལ་ཆ་མཁན་
གྱིས་ལྷ་མོའི་རྔ་ཐབས་རྣམས་གང་ལ་གང་འཇུག་དགོས་པ་ལྟར་རམ་
འདེགས་བྱ་དགོས་པ་ཞིག་རེད། དེ་བཞིན་ལྷ་མོའི་རྣམ་ཐར་རོལ་དབྱངས་ལ་
རྔ་སྦུབ་ཀྱི་རམ་འདེགས་ཕུད། ད་དུང་མི་སྣའི་རྣམ་ཐར་གང་ཞིག་གི་རོལ་
དབྱངས་ཀྱི་འཇོག་མཚམས་དང་བསྟུན་ནས་རྣམ་ཐར་གཏོང་མཁན་གྱི་རམ་
འདེགས་རེ་ཡོད་པ་དེས། སྐད་ཅིག་ང་རོ་དུ་མ་བརྒྱན་ཞེས་གསུངས་པ་ལྟར།
རྣམ་ཐར་རོལ་དབྱངས་རྣམས་སྐད་རྐྱང་པས་ལེན་སྐབས་སྐྱེད་ཚལ་ལྡུམ་རའི་
ནང་གི་དཔྱིད་ཀྱི་ཕོ་ཉའི་གྲེ་འགྱུར་བཞིན་སྙན་པ་དང༌། ང་རོའི་ཚོགས་ཀྱིས་
བརྒྱན་ནས་རམ་འདེགས་བྱེད་སྐབས་ཆུ་རླུང་དལ་གྱིས་བསྐྱོད་པའི་རྒྱ་མཚོར
གློ་བུར་དུ་མཚོ་རླབས་ཐོག་ས་འགའ་འཕྱུར་བ་ལྟ་བུའི་རོལ་དབྱངས་ཀྱི་
ཉམས་འགྱུར་ཞིག་འཆར་ཡོང་བ་བཅས། མདོར་ན་ལྷ་མོའི་རོལ་དབྱངས་ནི་
སྒྱུ་རྩལ་གྱི་ནང་དོན་ཟབ་ལ་མགྲིན་དབྱངས་ཀྱི་རྩལ་གྱིས་ཕྱུག་པའི་རོལ་
དབྱངས་ཞིག་རེད།
ས་སྐྱ་པཎྜི་ཏ་ཀུན་དགའ་རྒྱལ་མཚན་དང་ཁོང་གི་བརྩམས་ཆོས་
རོལ་མོའི་བསྟན་བཅོས་》ཀྱི་ནང་དོན་རགས་ཙམ་གླེང་དང༌།
ལན། བོད་ཀྱི་ལོ་རྒྱུས་ཐོག་དམ་པའི་ཆོས་དང་རིག་གནས་ལ་མཆོག་ཏུ་
གྱུར་པའི་མཁས་པའི་དབང་པོ་ནམ་མཁའི་སྐར་ཚོགས་ལྟར་བྱུང་བའི་ནང་
ནས་ས་སྐྱ་ཀུན་དགའ་རྒྱལ་མཚན་ནི་བཟོ་རིག་པ་དང༌། གསོ་བ་རིག་པ། སྒྲ་
རིག་པ། གཏན་ཚིགས་རིག་པ། ནང་དོན་རིག་པ་སྟེ་རིག་གནས་ཆེ་བ་ལྔ་དང༌།
སྙན་ངག་དང་། མངོན་བརྗོད། སྡེབ་སྦྱོར། ཟློས་གར། སྐར་རྩིས་ཏེ་རིག་གནས་
ཆུང་བ་ལྔ་བཅས་རིག་པའི་གནས་མཐའ་དག་ལ་མཁས་པའི་སྐྱེས་བུ་དམ་པ་
ཞིག་ཡིན་གཤིས། ཁོང་གིས། རང་བློ་ཤེས་བྱ་ཀུན་ལ་མ་སྦྱངས་ན།། ཐམས་ཅད་
མཁྱེན་པ་ནམ་མཁའི་མཐའ་ལྟར་རིང༌།། དེ་ལྟར་དགོངས་ནས་རྒྱལ་དང་དེ་
སྲས་ཀྱིས།། རིག་པའི་གནས་ཀུན་སྦྱོང་ཞེས་ལེགས་པར་གསུངས།། ཞེས་པ་དེ་
རང་གཞན་ཀུན་གྱི་གདམས་ངག་ཏུ་བཀུར་གནང་བ་མ་ཟད། རིག་གནས་ཆེ་
ཆུང་གང་ཡིན་རུང་ཁ་བཤད་ཆུ་ཡི་ཝུ་བ་ལྟར་སྣང་མེད་དུ་མི་འཇོག་པར་
ཚང་མར་སྦྱངས་པ་མཐར་ཕྱིན་མཛད་ནས་སྔ་རྗེས་སུ་《སྡོམ་གསུམ་རབ་
དབྱེ་》དང་།《ཚད་མ་རིག་གཏེར།》《རོལ་མོའི་བསྟན་བཅོས།》《མཁས་
འཇུག》《ས་སྐྱ་ལེགས་བཤད་》སོགས་བརྩམས་གནང་ནས་འཆད་རྩོད་རྩོམ་
ལ་མཁས་པར་གྱུར་ཞིང༌། རིག་གནས་ཀུན་ལ་བྱང་ཆུབ་པར་བྱུང་བས། གངས་
ལྗོངས་མཁས་པའི་གཙུག་རྒྱན་པཎྜི་ཏ་ཞེས་པའི་མཁས་དབང་ཆེན་མོའི་
མཚན་སྙན་གྱི་ཏོག་ཐོག་མར་དེ་ཁོང་གི་དབུ་ལ་ཕུལ་བ་རེད།
ས་པཎ་ཀུན་དགའ་རྒྱལ་མཚན་ནི་སྤྱི་ལོ་1182ལོར་འཁྲུངས་པ་དང་།
དུས་རབས་བཅུ་གསུམ་པའི་ནང་དུ་ཚིགས་སུ་བཅད་ནས་བརྩམས་པའི་
《རོལ་མོའི་བསྟན་བཅོས་》འདིར་དང་པོ་དབྱངས་ཀྱི་རྣམ་གཞག་གི་སྐོར་ལ་
གང་ཞིག་བསླབ་པར་བྱ་བའི་དབྱངས་དང་དབྱངས་ཉིད་ཇི་ལྟར་བསླབ་པའི་
ཚུལ་སོགས་བསྟན་པ་དང་། ལ་མོའི་དབྱེ་བ་སྤྱི་རུ་བསྟན་པ་དང་ལྷན་སྐྱེས་
རོལ་མོའི་བྱེ་བྲག་བཤད་པ། གཉིས་པ་ཚིག་གི་རྣམ་གཞག་གི་སྐོར་ལ་བསྟོད་
པ་སོགས་ཡུལ་བཞིའི་རྣམ་གཞག་དང༌། བསྟོད་ཚིག་གནད་ཉིད་དབྱེ་བ།
བསྟོད་ཚུལ་སྙན་ངག་སོགས་བཤད་པ། གསུམ་པ་དབྱངས་དང་ཚིག་སྦྱོར་
སྐོར་ལ་ངག་གི་བྱེ་བྲག་དབྱེ་བ་དང་། དཔེ་བསྟན་ཀུན་ལ་འཚམས་པར་སྦྱར་
བ། ཞར་བྱུང་རྐྱེན་གཞན་རོལ་མོ་སོགས་བཤད་པ་བཅས་རེད།
ས་སྐྱ་ཨ་མྱེས་ཞབས་ཀྱིས་བརྩམས་གནང་བའི་《རོལ་མོའི་བསྟན་
བཅོས་ཀྱི་རྣམ་བཤད་》ཞེས་པ་དེའི་རྒྱབ་རྟེན་དང་ནང་དོན་རགས་
བསྡུས་ཙམ་གླེང་དང༌།
ལན། ས་སྐྱའི་དུས་རབས་སུ་ཆོས་ལུགས་གྲུབ་མཐའ་ཁག་གི་ནང་ནས་
ས་སྐྱ་བའི་ཕྱག་ལེན་རོལ་དབྱངས་ལ་ངོ་མཚར་ཤིན་ཏུ་ཆེ་བ་ཞིག་ཡོད་པར་
བཤད་དེ། ཀུན་མཁྱེན་ཆེན་པོ་བསོད་ནམས་སེང་གེས་ས་སྐྱ་བའི་དབྱངས་
རོལ་གྱི་ཕྱག་ལེན་མཛད་སྐབས་ཡེ་ཤེས་ཀྱི་མགོན་པོ་ལྕམ་དྲལ་ལས་མཁན་
དང་བཅས་པ་མངོན་སུམ་དུ་གཟིགས་སྣང་བྱུང་ཞེས་ས་སྐྱ་ཨ་མྱེས་ཞབས་
ཀྱིས་མཛད་པའི་རོལ་མོའི་བསྟན་བཅོས་ཀྱི་འགྲེལ་པ་ཡི་ནང་གསལ་བ་དེ་
དག་ལ་གཞིགས་ན། ས་སྐྱ་བར་རོལ་དབྱངས་ཕན་ནུས་རིང་ལུགས་ཀྱི་
བསམ་པ་མངོན་གསལ་དོད་ལ་གཏིང་ཟབ་པ་ཞིག་ཡོད་པས་ཁོ་ཚོས་རོལ་
དབྱངས་ལ་མཐོང་ཆེན་བྱས་ཏེ། རིག་པའི་གཞུང་ལུགས་དང་ལག་ལེན་
གཉིས་ཀྱི་ཐོག་ནས་ས་སྐྱའི་མཁས་དབང་གོང་མ་རྣམས་ཀྱིས་བཟོ་རིག་གི་
བྱེ་བྲག་ངག་བཟོ་ལས་རོལ་མོའི་བསྟན་བཅོས་དེ་རྣམས་ཕྱི་མ་རྣམས་ཀྱིས་
རྒྱུན་འཛིན་དང་མི་ཉམས་གོང་འཕེལ་མཛད་དེ། ས་སྐྱ་ཨ་མྱེས་ཞབས་ཅེས་
ཞུ་བ། རིག་པའི་གནས་ལ་མཁྱེན་རྒྱ་ཤིན་ཏུ་ཆེ་བའི་མཁས་པའི་དབང་པོ་
དེས། སྟག་ཚང་ལོ་ཙཱ་བ་ཤེས་རབ་རིན་ཆེན་རྒྱལ་མཚན་དཔལ་བཟང་པོས་
མཛད་པའི་《རིག་གནས་ཀུན་ཤེས་》དང་། དེའི་འགྲེལ་པ་《ཉུང་གསལ་
ཀུན་དགའ།》 སློབ་དཔོན་ཙནྡྲ་གོ་མིས་མཛད་པའི་《རོལ་མོའི་བསྟན་
བཅོས།》འཇམ་དབྱངས་དབང་པོའི་མཚན་ཅན་གྱིས་མཛད་པའི་《རོལ་
མོའི་བསྟན་བཅོས་གཅིག་ཤེས་ཀུན་གྲོལ་》སོགས་དང༌། དེ་བཞིན་དཔལ་ས་
སྐྱ་བའི་ཆོ་ག་དང་ཕྱག་བཞེས་སོགས་ཀྱི་རྣམ་གཞག་ཁག་ལ་ཞིབ་དཔྱད་
གནང་ཏེ་《རིག་པའི་གནས་ལྔ་ལས་བཟོ་རིག་པའི་བྱེ་བྲག་རོལ་མོའི་བསྟན་
བཅོས་ཀྱི་རྣམ་པར་བཤད་པ་འཇམ་དབྱངས་བླ་མ་དགྱེས་པའི་སྙན་པའི་སྒྲ་
དབྱངས་བློ་གསལ་ཡིད་འཕྲོག་འཕྲིན་ལས་ཡོངས་ཁྱབ་ཅེས་བྱ་བ་བཞུགས་
སོ་》ཞེས་པའི་ས་པཎ་གྱི་རོལ་མོའི་བསྟན་བཅོས་ཀྱི་རྣམ་བཤད་དམ་འགྲེལ་
པ་དེ་བརྩམས་གནང་ཡོད་པ་དང་། དེའི་ནང་ཐོག་མར་ཀླད་ཀྱི་དོན་བཤད་
པ། བར་དུ་གཞུང་གི་དོན་བཤད་པ། མཐའ་མར་མཇུག་གི་དོན་བཤད་པ་
བཅས་ཁག་གསུམ་དང་། གཞན་ཡང་ལེའུ་གསུམ་ལ་ཁྱོན་བསྡོམས་ས་བཅད་
བཅུ་གཉིས་དབྱེ་ནས་འཆད་ཡོད་པ་རེད།
ས་པཎ་གྱི་《རོལ་མོའི་བསྟན་བཅོས་》ཀྱི་བསྟན་བྱའི་ནང་དོན་རྒྱས་
པར་གླེང་དང༌།
ལན། ས་པཎ་གྱི་《རོལ་མོའི་བསྟན་བཅོས་》ནི་བསྟན་པ་ཕྱི་དར་གྱི་
སྐབས་སུ་བྱུང་བའི་ཆོས་ལུགས་ཆོ་ག་དང་ཕྱག་བཞེས་སོགས་མཆོད་དབྱངས་
ཁོ་ནའི་སྐོར་གྱི་ངག་བཟོ་མཆོག་གྱུར་དུ་གཏོགས་པ་རྣམས་ཀྱི་བསྟན་བཅོས་
ཞིག་མ་ཡིན་པར།《ཤེས་རབ་སྡོང་པོར།》མི་ཡི་ཆོས་ལུགས་ལེགས་སྤྱད་ན།།
ལྷ་ཡུལ་འགྲོ་བ་ཐག་མི་རིང༌།། ལྷ་དང་མི་ཡི་ཐེམ་སྐས་ལ།། འཛེགས་ན་ཐར་
པ་གམ་ན་ཡོད།། ཅེས་བྱུང་བ་ལྟར། ཆོས་དང་འཇིག་རྟེན་གཉིས་ཀྱི་ཐོག་ནས་
བཟོ་རིག་པའི་བྱེ་བྲག་ངག་བཟོ་མཆོག་གྱུར་དང་ཕལ་པ་གཉིས་ལས་བྱུང་
བའི་རོལ་མོ་གཉིས་ལ་བསྟན་པའི་རོལ་དབྱངས་ཀྱི་གཞུང་ལུགས་ཅུང་ཆ་
ཚང་བ་ཞིག་རེད།
དེའི་ནང་ས་པཎ་གྱིས་འདོད་ཡུལ་དང་བསམ་འདུན་མི་གཅིག་པའི་
གང་ཟག་མང་པོ་ཡོད་ཀྱང་དེ་དག་ཚང་མ་རོལ་དབྱངས་ལ་མི་འདོད་པ་
མེད་པས་བསླབ་པར་བྱ་བ་དང་། རོལ་དབྱངས་ལ་མཁས་འགྱུར་ན་མང་པོའི་
ནང་དུ་རྒྱན་ལྟར་མཛེས་པ་སྟེ།། ལ་ལར་མཛེས་ན་ལ་ལར་མི་མཛེས་པ་ལྟ་བུ་
མ་ཡིན་པར། གང་ཟག་ཀུན་གྱིས་མཛེས་པར་ངོས་འཛིན་བྱེད་པ་ཞིག་ཡིན་
པར་གསུངས། དེ་བཞིན་ས་པཎ་གྱི་《རོལ་མོའི་བསྟན་བཅོས་》ནང་ཐོག་མར་
རོལ་དབྱངས་ཀྱི་རྣམ་དབྱེའི་སྐོར་ལ། ལྷན་ཅིག་སྐྱེས་དང་རྐྱེན་གཞན་ལས།།
བྱུང་བའི་རོལ་མོ་གཉིས་སུ་འདོད།། ཅེས་གསུངས་པ་དེ་དེང་དུས་ཀྱི་རོལ་
དབྱངས་གཞུང་ལུགས་དང་གཉིས་སུ་མ་མཆིས་ཏེ། དབྱངས་ལ་མགྲིན་
དབྱངས་དང་རོལ་མོའི་དབྱངས་ཞེས་ཁག་གཉིས་སུ་དབྱེ་བ་དང་། མགྲིན་
དབྱངས་ལའང་ཕོ་སྐད་དང་། མོ་སྐད། བྱིས་པའི་སྐད་སོགས་ཀྱི་ཁྱད་པར་
དང་། དེ་བཞིན་ཕོ་སྐད་དང་མོ་སྐད་ལའང་སོ་སོར་ཕྲ་སྦོམ་གྱི་དབྱེ་བ་ཡོད་
པ་དཔེར་ན། སྐྱེས་པའི་སྒྲ་གདངས་མཐོ་བ་དང་། དམའ་བ། བར་མ་གསུམ།
བུད་མེད་ཀྱི་སྒྲ་གདངས་མཐོ་བ་དང་། དམའ་བ། བར་མ་གསུམ་སོགས་ཀྱི་
དབྱེ་བ་ཡོད་པ་མ་ཟད། རོལ་མོའི་དབྱངས་ལའང་བརྡུང་དཀྲོལ་དཀྲོག་
སོགས་ལས་བྱུང་བའི་དབྱངས་གཤིས་ལ་ཁྱད་པར་དང་དབྱེ་བ་ཡོད་པས། དེ་
དག་རྣམ་པ་ཐ་དད་པའི།། དབྱེ་བས་དཔག་མེད་འགྱུར་བར་བཤད།། ཅེས་པ་
ལྟ་བུ་གསུངས་ཡོད། གཞན་ཡང་མགྲིན་དབྱངས་ཀྱི་ནང་ཕོ་མོ་མ་ནིང་སོགས་
སྐད་གཤིས་སོ་སོར་ཞིབ་ཕྲའི་ཁྱད་པར་ལྡན་པ་རྣམས་སྟོན་པ་ལ་ས་པཎ་གྱིས་
དེ་ལ་ཕོ་སྒྲ་བརྗིད་པ་སྟེ།། མོ་ཡི་སྒྲ་ལ་སྙན་པ་བྱུང༌།། མ་ནིང་སྒྲ་ནི་བཙུན་པ་
ཡིན།། དེ་བཞིན་ཕོ་སྒྲ་གསལ་ལ་ངར།། མོ་ཡི་སྒྲ་ནི་ཕྲ་ཞིང་འདར།། མ་ནིང་
འགྱུར་ཞིང་མཉེན་པ་དགོས།། ཞེས་གསུངས་ཡོད་པ་དང་། ད་དུང་རང་ཅག་
ཁ་བ་རི་པའི་རང་བྱུང་ཁོར་ཡུག་གི་སྣོད་ཀྱི་ཁྱད་པར་ལས་བྱུང་བའི་ས་
གནས་སོ་སོའི་སྐྱེ་བོ་རྣམས་ཀྱི་ངག་དང་དབྱངས་ཀྱི་ཁྱད་པར་རྣམས་སྟོན་པ་
ལ། དབུས་པ་རྣམས་ཀྱིས་ལྟེངས་ཞིང་འགྱུར།། གཙང་པ་འཚེར་ཞིང་གསལ་བ་
ཡིན།། གཙེར་ཞིང་མདུད་པ་མངའ་རིས་པ།། ཁམས་པ་རྣམས་ནི་བརྗིད་ཅིང་།
གྱོང༌།། དེ་ལྟར་དེ་དག་རྣམས་ལ་ཡང༌།། སོ་སོར་ཕྱེ་ན་རྣམ་པ་མང༌།། ཞེས་
དབུས་པ་རྣམས་ཀྱི་སྐད་གདངས་ལྟེངས་ཞིང་འགྱུར་བ་ངང་པ་དང་བུང་
བའི་སྐད་འདྲ་ཤས་ཆེ་ལ། གཙང་པ་རྣམས་ཀྱི་སྐད་གདངས་གསལ་ཞིང་
འཚེར་བ་ཁྱིམ་བྱའམ་རྟ་སྐད་འདྲ་ཤས་ཆེ་བ། མངའ་རིས་པ་རྣམས་ཀྱི་སྐད་
གཙེར་ཞིང་མདུད་པ། ཁམས་པ་རྣམས་ཀྱི་སྐད་སྦོམ་ཞིང་བརྗིད་ཅིང་གྱོང་བ་
དེ་བ་གླང་ངམ་བུང་བུའི་སྐད་འདྲ་ཤས་ཆེ་ལ། ས་གནས་སོ་སོར་ཡང་ད་དུང་
ཕྲ་རགས་ཀྱི་ཁྱད་པར་མཆིས་པས་རྣམ་པ་མང་པོ་ཡོད་ཅེས་བསྟན་གནང་བ་
མ་ཟད། མིའི་རིགས་ཀྱི་ལུས་གཟུགས་སྐྱེ་ཚུལ་གྱི་རིག་པའི་ཐོག་ནས། ཕལ་ཆེར་
བུད་མེད་རྣམས་ཀྱི་ཕྲ།། སྐྱེས་པ་རྣམས་ནི་སྦོམ་པ་ཡིན།། གཞོན་ནུའི་ཚེ་ན་ཕྲ་
བ་སྟེ།། དར་ལ་བབ་ན་སྦོམ་པར་འགྱུར།། རྒས་པ་རྣམས་ཀྱི་མགྲིན་པ་ཁུམ།།
ཞེས་བུད་མེད་སྐད་ཕྲ་བ་དང༌། སྐྱེས་པ་རྣམས་ཀྱི་སྐད་སྦོམ་པ། ལོ་ཆུང་གཞོན་
ནུའི་དུས་སུ་སྐད་ཕྲ་བ། ལོ་ན་གསོན་ཏེ་དར་མ་ཆག་དུས་རིམ་བཞིན་སྐད་
སྦོམ་དུ་འགྲོ་བ། ལོ་ན་རྒས་ནས་མགྲིན་པ་ཉམས་འགྲོ་བ་སོགས་ཀྱི་ཁྱད་པར་
རྣམས་སྟོན་གནང་བ་ཕུད། དུས་མཚུངས་ལུས་གཟུགས་སྐྱེ་འཚར་རིག་པའི་
ཐོག་ནས་བྱུང་བའི་སྐད་ཀྱི་ཁྱད་པར་དེ་དག་ལ་གཞིགས་ནས། གླུ་གཞས་
གཏོང་སྐབས་ལོ་ཆུང་གཞོན་ནུའི་དུས་འགྱུར་ཁུགས་བདེ་བ་དང་། དར་ལ་
བབ་དུས་སྐད་ཡག་ཏུ་འགྲོ་བ། ལོ་ན་རྒས་པར་གྱུར་ནས་མགྲིན་པ་ཉམས་
ཀྱང་ཚིག་ལ་མཁས་པ་ཞིག་ཡོང་གི་ཡོད་པ་དེ་སྟོན་པ་ལ། གཞོན་ནུའི་ཚེ་ན་
འགྱུར་ཁུགས་བདེ།། དར་ལ་བབ་ན་མགྲིན་པ་བཟང་།། རྒས་པར་གྱུར་ན་ཚིག་
ལ་མཁས།། ཞེས་གསུངས། གཞན་ཡང་ས་པཎ་གྱིས་དུས་ཀྱི་དབང་གིས་སྔོན་
མའི་དུས་ཀྱི་དབྱངས་མཁན་རྣམས་ཚིག་ལ་མཁས་པ་དང་། ད་ལྟའི་དུས་ཀྱི་
དབྱངས་མཁན་རྣམས་དབྱངས་ལ་སྦྱོངས་དགོས་པ། ཕྱི་མའི་དུས་ཀྱི་དབྱངས་
མཁན་རྣམས་གླུ་ལ་དགའ་བ་སོགས། ལྷན་ཅིག་སྐྱེས་པའི་རོལ་དབྱངས་ཏེ་
མགྲིན་དབྱངས་ཀྱི་རྣམ་དབྱེ་དང་ཁྱད་པར་རྣམས་ཆ་ཚང་བ་དང་གསལ་པོ་
ཞིག་བསྟན་གནང་ཡོད་པ་མ་ཟད། དགེ་རྒན་དང་སྤྱོད་ལམ་ལ་བརྟེན་ནས་
རང་འདོད་ལྟར་སྐད་ཕྲ་སྦོམ་གང་ཞིག་དགོས་པ་བཞིན་མགྲིན་དབྱངས་ལ་
འགྱུར་བ་གཏོང་བའི་ཐབས་ལམ་ཡང་སྟོན་གནང་ཡོད་དེ། དེ་ཡང་སྐད་སྦོམ་
པར་འདོད་པ་རྣམས་ཀྱིས་ཡུལ་བ་ཚ་ཅན་གྱི་ཆུ་འཐུང་ཞིང་། ཁ་ཟས་སྣུམ་ཚི་
ཅན་ཟ་བ། དེ་བཞིན་ལྷག་པ་ཆེ་བའི་གནས་སུ་སྡོད་མཁན་གྱི་མི་རྣམས་
མགྲིན་པ་སྦོམ་པ་ཡོད་པས། དེ་ལྟར་བྱས་ན་མགྲིན་པ་སྦོམ་པར་འགྱུར་བ་
དང༌། དེ་ལས་ཟློག་ཏེ་བྱས་ན་སྐད་ཡང་ཕྲ་བར་གྱུར་བ་སོགས་དང་། སྤྱིར་ན་
སྐད་ཕྲ་སྦོམ་ལ་མི་བལྟོས་པར་རྣ་བར་བདེ་ཞིང་སྙན་པ་ཞིག་དགོས་པས། དེ་
ལྟར་དགོས་ན་རོལ་དབྱངས་ཀྱི་འགྱུར་ཁུག་ལ་སྦྱང་པ་ཧུར་ལེན་བྱ་དགོས་པ་
དང་། རོལ་དབྱངས་ཀྱི་གཅོད་མཚམས་ལེགས་པར་ཤེས་པར་བྱེད་པ། ངག་
སྙན་པར་བྱེད་པ་ལ་ཚིག་གི་དུས་སུ་ཚིག་གསལ་བ་དང་། དབྱངས་ཀྱི་དུས་སུ་
དབྱངས་གསལ་བ། དེ་གཉིས་བསྲེས་ཚེ་ལེགས་པར་འདྲེས་ནས་སོ་སོར་
གསལ་བར་བྱུང་ནས་དབྱངས་ཚིག་གཉིས་ལ་སྡེབ་སྦྱོར་མཁས་པ་བཅས་དེ་
དག་ཚང་མ་སྦྱངས་པའི་སྟོབས་ལས་འབྱུང་བ་ཞིག་ཡིན་པས། སློབ་དཔོན་
མཚན་ལྡན་གྱི་རྗེས་སུ་སློབ་མ་སྣོད་ལྡན་གྱིས་སྦྱངས་ན་མཁས་པར་འགྱུར་
ཞིང་། རང་གི་སྐད་ཀྱང་སྣམ་དཀར་ལ་ཚོས་རྩིས་བསྒྱུར་བ་བཞིན་དུ་འགྱུར་
ཐུབ་རྒྱུར་ཕྱིའི་ཆ་རྐྱེན་དང་ནང་གི་རྒྱུ་རྐྱེན་གང་སྤྱི་ནས་དགོས་པར་སྟོན་པ་
ལ། བ་ཚ་ཅན་གྱི་ཆུ་འཐུང་ཞིང་།། སྣུམ་བག་ཅན་གྱི་ཁ་བཟས་ཟ།། ལྷགས་པ་
ཅན་གྱི་གནས་འདུག་པའི།། མི་རྣམས་ཕལ་ཆེར་མགྲིན་པ་སྦོམ།། དེ་ལས་ཟློག་
པ་ཕྲ་བ་ཡིན།། རྣ་བར་སྙན་པ་འགྱུར་ཁུག་དང༌།། གཅོད་མཚམས་དང་ནི་
ངག་སྙན་པ།། སྡེབ་མཁས་པ་ལས་འབྱུང་བ་བཞིན།། དེ་ཡང་སྦྱངས་པའི་
སྟོབས་ལས་འབྱུང༌།། མདོར་ན་ཐོག་མའི་སློབ་དཔོན་གྱི།། རྗེས་སུ་ཕྱི་མ་མཇུག་
པར་འགྱུར།། སློབ་དཔོན་གཞན་གྱིས་བསྒྱུར་བ་ནི།། ཚོས་རྩི་བཞིན་དུ་བསྒྱུར་
དུ་རུང༌། ཞེས་པ་སོགས་དང་གཞན་ཡང་ལྷན་ཅིག་སྐྱེས་པའི་རོལ་མོའི་ནང་
གླུ་གཞས་གཏོང་མཁན་གྱིས་སེམས་དང་ལུས་པོ་ཡོངས་རྫོགས་གླུ་གཞས་ཀྱི་
ནང་དུ་ཞུགས་པར་བྱས་ཏེ། ཡང་དག་པའི་རྣམ་འགྱུར་དང་གཟུགས་པོའི་
འཁྱེར་སྟངས་དགོས་པའི་ཐོག་མགྲིན་པའི་རྩལ་རྣམས་སྐུལ་ཏེ་གླུ་གཞས་ཀྱི་
བརྩམ་བྱའི་དགོས་མཁོ་དང་རེ་འདུན་ལྟར་གཏོང་དགོས་པ་དང་། གླུ་གཞས་
གཏོང་སྐབས་ཀྱི་སྐྱོན་དུ་བྱུང་བ་རྣམས་དོར་དགོས་པ་སྟེ་གནའ་དེང་གང་
ཡིན་པ་དང་། ཆོས་ཕྱོགས་དང་འཇིག་རྟེན་གང་ཡིན་པ་ཚང་མ་གཅིག་
མཚུངས་ཡིན་པས། ས་པཎ་གྱིས་གླུ་གཞས་གཏོང་སྐབས་སུ་བྱུང་བའི་བློ་ཡི་
སྐྱོན་དང་། ཚིག་གི་སྐྱོན། གདངས་ཀྱི་སྐྱོན། ལུས་ཀྱི་སྐྱོན། གྲོགས་ཀྱི་སྐྱོན། ཉན་
པའི་སྐྱོན་བཅས་དོར་དགོས་པའི་སྐྱོན་དྲུག་རྣག་ཐོག་གཙག་འཁེལ་གྱིས་
བསྟན་གནང་ཡོད།
དེ་ཡང་སྐྱོན་དང་པོ་ནི། ཧ་ཅང་རྒོད་དང་འཐིབས་པ་དང་།། དོན་མ་
རྟོགས་དང་མི་སྤྲོ་བ།། གཞན་དུ་ཡེངས་བ་བློ་ཡི་སྐྱོན།། ཞེས་རྒོད་པ་ནི་སེམས་
གཡེང་བ་དང་། རིག་པ་འཐིབས་ཏེ་ཡིད་རྨོངས་པའམ་མི་གསལ་བར་འགྱུར་
བས། གནད་དོན་ཇི་བཞིན་རྟོགས་མ་ཐུབ་པ་དང་། རྟོགས་ཀྱང་གཞས་གཏོང་
སྐབས་སྙིང་སྟོབས་མེད་པས། བསམ་བློ་གཞན་དུ་ཡེངས་པ་སོགས་བློ་ཡི་སྐྱོན་
ཡིན་པས་སྐྱོན་དེ་སྤང་དགོས།
སྐྱོན་གཉིས་པ་ནི། ཟུར་མ་ཕྱིན་དང་ཟློས་པ་དང་།། ཚིག་ལྷད་ཅན་དང་
མི་གསལ་བ།། གཅོད་མཚམས་ནོར་བ་ཚིག་གི་སྐྱོན།། ཞེས་སྐད་ཟུར་ཉམས་
ནས་ཆ་མི་ཚང་བ་དང་། ཡང་ཡང་ཟློས་པར་ཐད་ནས་བརྗོད་བདེ་མེད་པ།
དེ་བཞིན་ཚིག་འབྲུ་མི་གསལ་བ་མ་ཟད། ཚིག་གི་གཅོད་མཚམས་ནོར་འགྲོ་བ་
སོགས་ཚིག་གི་སྐྱོན་ཡིན།
སྐྱོན་གསུམ་པ་ནི། དབྱངས་ལ་འཕེལ་གྲིབ་བརྟབས་པ་དང༌།། ཧ་ཅང་
མགྱོགས་བུལ་བཙིར་ནས་འདོན།། བཅོས་ཤིང་སྨྲ་བ་གདངས་ཀྱི་སྐྱོན།། ཞེས་
གླུ་གཞས་གཏོང་སྐབས་ཤེས་པ་ཆུང་བ་དང་སྦྱང་པ་ཉུང་བའི་རྐྱེན་གྱིས་
དབྱངས་ཀྱི་རིང་ཚད་དང་མཐོ་དམའི་ཚད་ཏག་ཏག་མ་འཁེལ་བར་རང་
དགར་འཕེལ་གྲིབ་ཤོར་བའམ། རོལ་དབྱངས་གཏོང་སྐབས་སྒྱིད་ལུགས་བྱས་
ཏེ་ནན་ཏན་མ་ཡིན་པར་ཡང་ན་མགྱོགས་དྲག་པ་དང་། ཡང་ན་དལ་དྲག་པ།
མགྲིན་པ་སྐུལ་མི་ཤེས་པས་སྐད་བཙིར་ནས་གླུ་གཏོང་བའམ་ཤེས་ཀྱང་རྐང་
བཙུགས་ནས་དེ་ལྟར་བྱེད་པ། རྟ་དབྱངས་ལ་རང་བཅོས་བྱས་ཏེ་གླུ་ལེན་པ་
སོགས་ནི་གདངས་ཀྱི་སྐྱོན་ཡིན།
སྐྱོན་བཞི་པ་ནི། རྣམ་འགྱུར་ཡ་ཡོ་བཞིན་སྡུད་དང་།། མི་ལྟ་བ་དང་
ཕྱུགས་ལྟར་བལྟ།། གཟིར་དང་ཚབ་པ་ལུས་ཀྱི་སྐྱོན།། ཞེས་གླུ་གཞས་གཏོང་
སྐབས་ལུས་དང་ངོ་གདོང་གི་རྣམ་འགྱུར་ལས་གཟུགས་པོ་དང་མགོ་སོགས་
ཡ་རེ་ཡོ་རེ་བྱས་ཏེ་སྡོད་མི་ཚུགས་པ་དང་། ངོ་ནག་སྡུད་པས་རྣམ་འགྱུར་
ངན་པར་བྱུང་བ། ཡང་ན་མིག་མི་བལྟ་བར་བཙུམས་ནས་སྡོད་པ་དང༌། ཡང་
ན་མིག་མི་བཙུམས་པར་ཕྱུགས་ལྟར་གནས་གཅིག་ཏུ་བཙུགས་ཏེ་ལྟ་བ་
དེའང་ལྐུགས་པས་ལྷ་མཐོང་བ་ལྟ་བུ་བྱེད་པ། གཞས་གཏོང་སྐབས་ཡིད་
འཚབ་འཚུབ་བྱས་པའི་སྐྱོན་གྱིས་ལུས་པོ་འདར་བ་དང་ངོ་མདོང་ལ་མི་སྡུག་
པའི་རྣམ་འགྱུར་བསྟན་པ་སོགས་ལུས་ཀྱི་སྐྱོན་ཡིན།
སྐྱོན་ལྔ་པ་ནི། སྔོན་ལ་འགྲོ་དང་ཕྱི་ནས་འཐེན།། ཆེ་དང་ཆུང་དང་མི་
བསྲེ་དང༌།། མཁས་འདོད་བྱེད་པ་གྲོགས་ཀྱི་སྐྱོན།། ཞེས་མི་མང་པོ་མཉམ་དུ་
ཚོགས་ནས་གཏོང་བའི་གླུ་སྟེ་མཉམ་གཞས་གཏོང་སྐབས་རང་དང་གཞན་གྱི་
སྐད་གཅིག་ཏུ་མི་འདྲེས་པར་ཡང་ན་གཞན་གྱི་སྔོན་དུ་འགྲོ་བ་དང་། ཡང་ན་
གཞན་གྱི་མཇུག་ཏུ་ལུས་པ། ཡང་ན་གཞན་ལས་སྐད་ཆེ་བ་དང་། ཡང་ན་
གཞན་ལས་སྐད་ཆུང་བ་སོགས་བྱས་ཏེ་གཞན་གྱི་སྐད་ལས་ཡག་པའམ་
གཞན་ལས་རང་མཁས་པ་ཡོད་པར་མངོན་ཆེད་གཞན་དང་དབྱངས་ཀྱི་
གྲོགས་མི་འགྲིག་པའི་སྐྱོན་ཡིན།
སྐྱོན་དྲུག་པ་ནི། ཀུན་ཏུ་གཡེངས་དང་ཕན་ཚུན་སྨྲ།། ཆེད་ཆེར་མི་འཛིན་
མ་རངས་དང་། དོན་གོ་མེད་པ་ཉན་པའི་སྐྱོན།། ཞེས་གླུ་གཞས་གཏོང་སྐབས་
སེམས་གཡེངས་ཏེ་གང་བྱུང་དུ་འདུག་པ་དང་། ཕན་ཚུན་སྐད་ཆ་ཤོད་པ། བློ་
གཅིག་སེམས་གཅིག་གིས་གླུ་གཞས་མི་གཏོང་བ། མཉམ་གཞས་གཏོང་སྐབས་
གཞས་གཏོང་རྒྱུ་ཙམ་མ་ཟད། གཞན་གྱི་གླུ་དབྱངས་ལ་ཉན་དགོས་པ་དེ་རང་
གཞན་ཕན་ཚུན་མཐུན་པོ་ཡོད་མེད་ལ་ཉམས་ཞིབ་བྱས་ཏེ་ག་དུས་ཡིན་རུང་
རང་གིས་མི་མང་ཆེ་བའི་གཞས་གདངས་ལ་བསྟུན་དགོས་པ་དེ་ལྟར་མི་བྱེད་
པ། ཡང་ན་སྦྱངས་པ་མེད་པས་ཉན་ཡང་གཞན་དང་མཉམ་དུ་གཞས་གཏོང་
མི་ཐུབ་པ་སོགས་ཉན་པའི་སྐྱོན་ཡིན་པ་བཅས་དེ་དག་ཚང་མ་སྤང་དགོས་
པར་གསུངས།
གླུ་གཞས་གཏོང་མཁན་གྱིས་སྒྲའི་སྐྱེ་གནས་དང་ང་རོའི་རྣམ་པ་སོགས་
མགྲིན་དབྱངས་ཀྱི་གཞུང་ལུགས་རྣམས་དང་། ངག་གི་འགྱུར་ཁུག་གི་རྩལ་
རྣམས་ལེགས་པར་སྦྱངས་ཏེ། དངོས་སུ་གཞས་གཏོང་བའི་སྐབས་དེ་དག་
ཐོགས་པ་མེད་པར་བཀོལ་སྤྱོད་བྱ་རྒྱུ་དེ་ཧ་ཅང་གལ་འགངས་ཆེ་བར་
དམིགས་ནས་ས་པཎ་གྱིས། དེ་ལ་ལྷན་ཅིག་སྐྱེས་པ་ཡི།། ང་རོ་རྣམ་པ་བཞི་
ཡིན་ཏེ།། འདྲེན་པ་དང་ནི་བཀུག་པ་དང་།། བསྒྱུར་བ་དང་ནི་ལྟེངས་ཉིད་དོ།།
དེ་དག་འདྲེན་པའི་དབྱེ་བ་ཡིན།། ཐ་དད་འགྱུར་བའང་བཤད་པར་བྱ།། ཞེས་
མགྲིན་དབྱངས་ལ་ངག་གི་དབྱེ་བ་ང་རོ་རྣམ་པ་བཞི་ཡོད་དེ། འདྲེན་པའི་ང་
རོ། བཀུག་པའི་ང་རོ། བསྒྱུར་བའི་ང་རོ། ལྟེངས་བའི་ང་རོ་བཅས་དང༌། དང་
པོ་འདྲེན་པ་ལ་ཡང་། ཨ་ཞེས་དྲང་པོའི་ང་རོ་དང་། ཨེ་ཞེས་བསྒྲེང་བའི་ང་རོ།
ཨི་ཞེས་བཀུག་པའི་ང་རོ། ཨུ་ཞེས་སྨད་པའི་ང་རོ་བཅས་ལྔ། ཨོ་ཞེས་བསྟོད་
བའི་ང་རོ། བཀུག་པ་ལ་ཡང་རྐྱང་པ་དང་བརྩེགས་པ་གཉིས། དེ་གཉིས་ལས་
སོ་སོར་གཉིས་གསུམ་བཞི་སོགས་ཅི་རིགས་ཡོད་པ་བསྒྱུར་བ་ལ་ཡང་མགྲིན་
བསྒྱུར་ཏེ། ལྟེངས་པ་ལ་ཡང་རིང་ཐུང་གཉིས་དང་། འདྲེན་པའི་སྐབས་སུ་ཐོག་
མ་དང་མཐའ་མ་ལ་རགས་པ་ཅུང་ཟད་ཀྱི་ཁྱད་པར་མཆིས་པ་བཅས་འགྱུར་
ཁུག་གི་རྣམ་དབྱེ་རྣམས་གསལ་པོར་སྟོན་པ་མཛད་པར། དྲང་པོར་བསྒྲེང་
དང་བཀུག་པ་དང་།། བསྟོད་དང་སྨད་པའི་ང་རོས་དྲངས།། ཁུག་དང་རྐྱང་
དང་བརྩེགས་པ་སྟེ།། དེ་ལ་གཉིས་གསུམ་བཞི་སོགས་སོ།། བསྒྱུར་ལ་མགྲིན་ལྕེ་
སྣ་ལྡན་ཏེ།། དེ་ལ་རིང་དང་ཐུང་གཉིས་སྦྱར།། ལྟེངས་ལ་རིང་དང་ཐུང་བ་སྟེ།།
དེ་ལ་ཁྱད་པར་ཐོག་མཐའ་རགས།། ཞེས་གསུངས་པ་དང་། དེ་བཞིན་གཞས་
གཏོང་སྐབས་དབྱངས་རྐྱང་པ་ཞིག་གམ་འགྱུར་ཁུག་གི་བྱེ་བྲག་རྣམ་པ་རྐྱང་
པ་ཞིག་ཁོ་ནའི་ཐོག་ནས་དབྱངས་ཀྱི་སྦྱོར་བ་བྱས་ཚེ་རོལ་དབྱངས་ཀྱང་
རེངས་པོར་འགྱུར་ཏེ་མདའ་གཅིག་པུས་ཕ་རོལ་གྱི་དངོས་པོ་འབིགས་མི་ནུས་
པས་མདའ་གཞུ་བསྐུལ་ཏེ་མདའ་འཕེན་དགོས་པ་དེ་ཡང་མཛུབ་མོ་གཅིག་
གིས་ཏོག་སྒྲ་མི་ཐོན་པ་ལྟར་ཡིན་སྟབས། དབྱངས་མང་པོ་མཉམ་དུ་ཚོགས་ཏེ་
ཕན་ཚུན་སྦྱོར་བ་ལས་བྱུང་བའི་འགྱུར་ཁུག་གི་རྣམ་པ་ཕུན་སུམ་ཚོགས་པོ་
ཤིག་བྱུང་ཚེ། ད་གཟོད་རོལ་དབྱངས་ཀྱང་རྣ་བར་སྙན་པར་བྱུང་ཞེས། མདོར་
ན་རོལ་མོའི་བསྟན་བཅོས་སུ་དབྱངས་སྦྱོར་གྱི་དོན་སྙིང་དང་དགོས་པ་ནན་
བཤད་མཛད་པའི་རྨང་གཞིའི་ཐོག་དབྱངས་སྦྱོར་དངོས་སུ་བྱེད་སྐབས་གཙོ་
བོ་ང་རོ་རྣམ་པ་བཞི་རྣམས་སོ་སོར་སྤེལ་བའམ་བསྲེས་ནས་སྤེལ་བ་སོགས་
རིགས་མི་འདྲ་བ་བདུན་དང་། དབྱངས་དང་ཚིག་མཉམ་དུ་སྦྱར་སྐབས་
དབྱངས་ཚིག་སོ་སོའི་འགྱུར་ཁུག་གི་ཁྱད་པར་བཞིན་ཕན་ཚུན་ཇི་ལྟར་འཇུག་
དགོས་པའི་དོན་བདུན། དེ་བཞིན་གླུ་གཞས་གཏོང་སྐབས་ཀྱི་གཟུགས་པོའི་
འདུག་སྟངས་དང་རྣམ་འགྱུར་འཁྱེར་ཕྱོགས་སོགས་མགྲིན་དབྱངས་ཀྱི་རིག་
གཞུང་རྣམས་རྒྱས་པར་སྤྲོས་གནང་ཡོད་པ་རེད།
ས་པཎ་གྱིས་《རོལ་མོའི་བསྟན་བཅོས་》བརྩམས་པ་དེས་བོད་ཀྱི་
རོལ་དབྱངས་རིག་གཞུང་ཐད་བླ་ན་མེད་པའི་མཛད་རྗེས་བཞག་པ་ཡིན་
ཞིང༌། དེ་ཡི་རྗེས་སུ་བོད་ཀྱི་རོལ་དབྱངས་རིག་གཞུང་ཐད་འཕེལ་རྒྱས་ཇི་
ལྟར་བྱུང་ཡོད།
ལན། ས་པཎ་གྱིས་《རོལ་མོའི་བསྟན་བཅོས་》མཛད་པའི་རྗེས་སུ་ས་སྐྱ་
ཨ་མྱེས་ཞབས་ཀྱིས་རོལ་མོའི་བསྟན་བཅོས་ཀྱི་འགྲེལ་པ་《རིག་པའི་གནས་ལྔ་
ལས་བཟོ་རིག་པའི་བྱེ་བྲག་རོལ་མོའི་བསྟན་བཅོས་ཀྱི་རྣམ་པར་བཤད་པ་
འཇམ་དབྱངས་བླ་མ་དགྱེས་པའི་སྙན་པའི་སྒྲ་དབྱངས་བློ་གསལ་ཡིད་འཕྲོག་
འཕྲིན་ལས་ཡོངས་ཁྱབ་ཅེས་བྱ་བ་བཞུགས་སོ་》ཞེས་པ་མཛད་གནང་བ་
དེས་སྔོན་བྱུང་མཁས་དབང་རིམ་བྱོན་གྱི་བཟོ་རིག་པ་དང་རོལ་མོའི་བསྟན་
བཅོས་སོགས་ཀྱི་གཞུང་ལུགས་ལུང་དྲངས་ཏེ་ས་པཎ་གྱི་རོལ་མོའི་བསྟན་
བཅོས་ལ་ཞིབ་ཕྲ་དང་གོ་བདེའི་འགྲེལ་བཤད་གནང་ཡོད་པ་དང་། གཞན་
ཡང་འཇམ་དབྱངས་བསོད་ནམས་དབང་པོས་《རོལ་མོའི་བསྟན་བཅོས་
གཅིག་ཤེས་ཀུན་གྲོལ་》བརྩམས་གནང་མཛད་པ། སློབ་དཔོན་བཀྲ་ཤིས་རྒྱ་
མཚོ་སོགས་ཀྱིས་《སྔ་འགྱུར་རྡོ་རྗེ་ཐེག་པའི་རིག་འཛིན་རྒྱ་མཚོའི་ལོངས་སྤྱོད་
ཆས་གོས་རྒྱན་》དང་《རོལ་མོའི་རྣམ་བཤད་སྔགས་འཆང་རྒྱན་གྱི་མེ་ཏོག་》
བརྩམས་གནང་ཡོད་པ་སོགས་གཙོ་བོ་གསང་སྔགས་ཀྱི་ཐེག་པ་ཆེན་པོའི་ཕྱི་
ནང་གསང་གསུམ་གྱི་ཆས་གོས་རྒྱན་དང་རོལ་མོའི་སྐོར་ཡིན་པས་སྐྱེ་བོ་ཕལ་
པས་ཤེས་རྟོགས་དཀའ་བ་བཅས་ཕྱིས་སུ་《རོལ་མོའི་བསྟན་བཅོས་》དང་
རྣམ་བཤད་མི་ཉུང་བ་ཞིག་བྱུང་ནས་བཟོ་རིག་པའི་བྱེ་བྲག་ངག་བཟོ་ལས་
མཆོག་ཏུ་གྱུར་བའི་བོད་བརྒྱུད་ནང་བསྟན་ཆོས་ལུགས་ཀྱི་རོལ་དབྱངས་དང་
དམངས་ཁྲོད་དུ་གཏོགས་པའི་བོད་རིགས་ཀྱི་མགྲིན་དབྱངས་ཀྱི་གཞུང་
ལུགས་གཉིས་ཀར་རིག་པའི་གཞུང་ལུགས་ཀྱི་རྨང་གཞི་སྲ་བརྟན་ཞིག་བཏིང་
ཡོད།
རྗེ་བཙུན་མི་ལ་རས་པའི་གསུང་མགུར་གྱི་ཁྱད་ཆོས་རགས་ཙམ་
གླེང་དང༌།
ལན། སྔར་བཀའ་བརྒྱུད་པའི་བླ་མ་ཚོས་བརྗོད་བྱའི་ནང་དོན་གཏིང་
ཟབ་ལ་ཕུན་སུམ་ཚོགས་པ་དང༌། བརྗོད་བྱེད་ཚིག་གི་སྡེབ་སྦྱོར་ལེགས་པར་
རྒྱན་པ་རྣམས། སྙན་ཞིང་ཡིད་དུ་འོང་བའི་མགྲིན་སྐྱེས་ཀྱི་རྟ་དབྱངས་དང་
ཟུང་འཇུག་གིས་གྱེར་བའི་མགུར་གྱི་སྒྱུ་རྩལ་དེ་རང་ཉིད་ཀྱི་ཆོས་ལུགས་དང་
འཇིག་རྟེན་ལྟ་ཚུལ་དྲིལ་བསྒྲགས་བྱེད་པའི་དམིགས་བསལ་གྱི་ཐབས་ལམ་
ཞིག་ཏུ་ངོས་འཛིན་བྱེད་ཀྱི་ཡོད་སྟབས་བཀའ་བརྒྱུད་པའི་ཆོས་ལུགས་གྲུབ་
མཐའི་ནང་མགུར་གླུར་དར་སྲོལ་ཧ་ཅང་ཆེ་བ་སྟེ། བཀའ་བརྒྱུད་པའི་བླ་མ་
མར་པ་དང་། མི་ལ་རས་པ། རས་ཆུང་རྡོ་རྗེ་གྲགས་པ། དྭགས་པོ་གླིང་རས་པ།
འཁྲུལ་ཞིག་རྒྱ་རས་པ། གྲུབ་ཆེན་མེ་ལོང་རྡོ་རྗེ་སོགས་ཀྱིས་རྡོ་རྗེའི་མགུར་
བསམ་གྱིས་མི་ཁྱབ་པ་ཞིག་བརྩམ་ཡོད་པར་གྲགས་ཀྱང་དེ་དག་གི་ནང་ནས་
རྗེ་བཙུན་མི་ལ་རས་པའི་གསུང་མགུར་ནི་སྐབས་དེའི་དཔེ་མཚོན་དང་ཚབ་
བྱེད་ཀྱི་རང་བཞིན་ལྡན་པའི་བཀའ་བརྒྱུད་པའི་མགུར་གླུའི་སྒྱུ་རྩལ་ཞིག་རེད།
རྗེ་བཙུན་མི་ལ་རས་པ་ནི་སྤྱི་ལོ་1040ལོར་འཁྲུངས་པ་དང་། སྤྱི་ལོ་
1123ལོར་འདས་པར་གྲགས། མི་ལ་རས་པས་རང་ཉིད་ཀྱི་མགུར་གླུའི་ནང་
ཁོང་རང་གི་ལོ་རྒྱུས་སམ་རྣམ་ཐར་མདོར་བསྡུས་གསུངས་ཡོད་དེ།
རྡོ་རྗེ་འཆང་གི་བྱིན་བརླབས་པ།།
ཏེ་ལོ་ན་རོའི་སྤྱན་སྔ་རུ།།
དཀའ་བས་སྤྱད་པའི་ངོ་མཚར་ཅན།།
ཕ་སྐད་གཉིས་སྨྲ་བའི་ལོ་ཙཱ་བ།།
སྒྲ་བསྒྱུར་མར་པ་མ་ལགས་སམ།།
དེ་ཡིས་ཐུགས་རྗེས་བསྐྱངས་པ་ཡས།།
ང་རང་མི་ལ་རས་པ་འདི།།
ཕ་མིང་ལ་ཤེས་རབ་རྒྱན་མཚན་དང་།།
ཨ་མ་མྱང་ཚ་དཀར་རྒྱན་ཡིན།།
ང་རང་ཐོས་པ་དགའ་ཞེས་ཟེར།།
སྔོན་གྱི་རྒྱུ་འབྲས་མི་བསླུ་བ།།
ངེད་མ་སྨད་བསོད་ནམས་ཆུང་བའི་ཕྱིར།།
ཡབ་མི་ལ་དེ་ཉིད་དགུང་དུ་གཤེགས།།
སྒྱུ་མའི་ཟས་ནོར་གང་ཡོད་རྣམས།།
ཨ་ནེ་ཨ་ཁུ་གཉིས་ཀྱིས་འཕྲོག།
ངེད་མ་སྨད་ཁོང་གི་གཡོག་པོ་བྱས།།
ཟ་མ་ཁྱི་ཡི་ལྟོ་ཟ་ལ།།
གོས་སུ་དུག་པོ་ཚེམ་སེར་གྱོན།།
སྐྱའི་བསེར་རླུང་དང་འཁྲུག་པ་ཤོར།།
ཨ་ཁུའི་འཐབ་རྡུང་རྒྱུན་དུ་འཁུར།།
ཨ་ནེའི་ངོ་འཛུམ་དཀར་ནག་བལྟས།།
བྲན་གཉའ་ཤོར་ནས་གདན་ས་ངེད་ཀྱིས་འཕྲོག།
ངེད་མ་སྨད་ལ་སྡུག་པ་རེ་མོས་བབ།།
སྡུག་བསྔལ་གྱི་ཡིད་མུག་བཟོད་གླགས་མེད།།
བླ་མ་གཡུང་སྟོན་དང་རོང་སྟོན་ལྷ་དགའ་ལ།།
མཐུ་སེར་གཏད་གསུམ་རྫོགས་པར་བསླབས།།
ཨ་ཁུ་དང་ཨ་ནེར་ཐོག་དྲངས་པའི།།
ཡུལ་མི་ཁྱིམ་མཚེས་ཕུང་ལ་བཏང་།།
ང་དེ་ཕྱིར་བསམ་བཞིན་འགྱོད་པ་སྐྱེས།།
རྗེ་ན་རོ་དང་མི་ཏྲིས་བྱིན་བརླབས་པ།།
ལྷོ་ཆུ་ཁྱེར་ཕུ་ན་བཞུགས་སོ་སྐད།།
ཕ་ལོ་ཙྭ་བའི་སྙན་པ་རྒྱང་ན་ཐོས།།
ལམ་དཀའ་བ་སྤྱད་ནས་དྲུང་དུ་ཕྱིན།།
ཕ་དྲིན་ཆེན་དེ་ཡི་ཞབས་དྲུང་དུ།།
ཕོ་བོ་མི་ལ་རས་པ་ངས།།
ལོ་དྲུག་དང་ཟླ་མཐོང་བརྒྱད་དུ་བསྡད།།
སྲས་མཁར་དགུ་ཐོག་ཁྱམས་དང་བཅས།།
དེ་རྣམས་ང་ཡིས་སངས་ཀྱིས་བརྩིགས།།
ཕ་དྲིན་ཆེན་དེས་ཀྱང་ཐུགས་རྗེས་བཟུང་།།
ལྟ་བའི་མཐར་ཐུག་ཕྱག་རྒྱ་ཆེ།།
གནས་ལུགས་ཟབ་མོའི་ངོ་སྤྲོད་དང༌།།
ཐབས་ལམ་ན་རོའི་ཆོས་དྲུག་དང་།།
སྨིན་ལམ་དབང་བཞིའི་ཆུ་རྒྱུན་དང་།།
དཔལ་ལྡན་ན་རོའི་ཕྱག་ལེན་པ།།
ཡིད་ཆེས་ཞལ་གདམས་བཅས་པར་གནང་།།
ངས་ཀྱང་ལེ་ལོ་མ་བགྱིས་པར།།
ཚེ་འདི་བློས་བཏང་བསྒོམས་པ་ལས།།
གཏན་གྱི་སྐྱིད་མགོ་དེ་ནས་ཚུགས།།ཞེས་པ་ལྟ་བུ་རེད།
མི་ལ་རས་པའི་མགུར་ཚིག་གི་ནང་དོན་གཏིང་ཟབ་པ་མ་ཟད། དཔེ་ལ་
བརྟེན་ནས་དཔེ་ཅན་གོ་བར་བྱེད་པ་དང་། རྟོག་པ་འཆར་ཡན་རིང་ལུགས་
ཀྱི་རྣམ་པ་དང་ཟབ་མོ་ཆོས་ཀྱི་ལྟ་བ་གཉིས་ཟུང་དུ་སྦྲེལ་བ། རང་བྱུང་ཁམས་
ཀྱི་ཡུལ་ལྗོངས་ཀྱི་བཀོད་པ་རྣམས་མཚར་སྡུག་ཡིད་དབང་འཕྲོག་པའི་དཔེ་
རིས་ལྟ་བུ་གསོན་ཉམས་ལྡན་པ། རྗོད་བྱེད་ཀྱི་ཚིག་རྣམས་ཡུལ་སྐད་དང་གྲོང་
ཚིག་གིས་མ་གོས་པར་ཕལ་སྐད་སྤྱིར་བཏང་གི་རྨང་གཞིའི་ཐོག་ནས་མགུར་
གྱི་ཉམས་འགྱུར་ཐོན་པར་བྱས་ཡོད་པས། རང་བཞིན་གྱིས་གླུ་རུ་བླངས་བདེ་
བ་དང་སྐྱ་སེར་མང་ཚོགས་ཀྱི་མགུར་གྱི་དོན་རྟོགས་སླ་བས་སེམས་ལ་བག་
ཆགས་གཏིང་ཟབ་བཞག་ཐུབ་པའི་སྒྱུ་རྩལ་གྱི་ཁྱད་ཆོས་དང་དད་ཅན་
རྣམས་ཆོས་ལ་སྐུལ་བའི་ཁྱད་ཡོན་ཐུན་མོང་མ་ཡིན་པ་ལྡན་ཡོད།
རྗེ་བཙུན་མི་ལའི་རྣམ་མགུར་གྱི་རྩོམ་པ་པོ་དང་དེའི་ནང་མགུར་
གྲངས་ཇི་ཙམ་ཡོད་མིན་གསུངས་དང༌།
ལན། དེ་ཡང་གྲགས་ཆེ་བའི་རྗེ་བཙུན་མི་ལ་རས་པའི་རྣམ་ཐར་དང་
མགུར་མ་ཕྱོགས་བསྒྲིགས་ཀྱི་མཛད་པ་པོ་ནི་གཙང་སྨྱོན་ཧེ་རུ་ཀ་རུས་པའི་
རྒྱན་ཅན་(སྤྱི་ལོ་1453ལོ་ནས་སྤྱི་ལོ1507ལོ་) མཚན་དངོས་ལ་སངས་རྒྱས་
རྒྱལ་མཚན་ཞེས་ཞུ་བ་དེ་ཡིན། ཕྱོགས་བསྒྲིགས་བྱས་པའི་མགུར་འབུམ་ཆ་
ཚང་ལ་《རྗེ་བཙུན་མི་ལ་རས་པའི་རྣམ་ཐར་རྒྱས་པར་ཕྱེ་བ་མགུར་འབུམ་》
ཞེས་པའི་མཚན་བྱང་འཁོད་ཡོད་པ་དང༌། དེར་ལེའུ་61ལ་མགུར་གླུ་རིང་
ཐུང་བསྡོམས་གྲངས་384 ཡོད་པ་ལས་མགུར་གླུ་62ཕུད་དེ་མིན་རྣམས་མི་ལ་
རས་པ་ཉིད་ཀྱིས་བརྩམས་པར་གྲགས།
རྗེ་བཙུན་མི་ལའི་མགུར་དབྱངས་ཀྱི་ཁྱད་ཆོས་རེ་ཞིག་གླེང་དང༌།
ལན། རྗེ་བཙུན་མི་ལའི་མགུར་ཚིག་ནི་སྤྱི་ཚོགས་ཐོག་ཡོངས་གྲགས་
ཀྱིས་ཁྱབ་གདལ་ཤིན་ཏུ་ཆེ་ནའང་མགུར་མའི་རྟ་དབྱངས་ངག་རྒྱུན་ཙམ་
ལས་དབྱངས་གཟུགས་དང་སྦྱར་བའི་ཡིག་ལམ་རྩ་བ་ནས་མེད་སྟབས། མི་ལ་
རས་པའི་མགུར་གྱི་རྟ་དབྱངས་ད་ལྟ་ཇི་བཞིན་རྟོགས་པར་དཀའ། འོན་ཀྱང་
ལོ་རབས་སུམ་ཅུའི་ནང་ཇོ་མོ་གླང་མའི་རི་འགྲམ་རོང་ཕུ་དགོན་པར་རོང་
ཕུ་སངས་རྒྱས་ཞེས་པའི་བླ་མ་གྲགས་ཅན་ཞིག་བྱུང་བ་དེས་མི་ལ་རས་པའི་
མགུར་ཚིག་དྲངས་ཏེ་གླུ་ལ་གྱེར་བའི་རྟ་དབྱངས་ཞིག་《གླུ་གར་ཚངས་པའི་
ཆབ་རྒྱུན་》དུ་གསལ་བའོ།
གོང་གསལ་མགུར་གླུའི་རོལ་དབྱངས་ལ་ཆ་མཚོན་ན། དེའི་དབྱངས་ཀྱི་
འགྲོས་མཚམས་ལྷུག་མ་ཡིན་པས་འགྲོས་སྟབས་ཅུང་རང་དབང་ཆེ་བ་དང༌།
མྱུར་ཚད་ཅུང་དལ་ཙམ་ཡོད་པ་མ་ཟད། དབྱངས་ཀྱི་བསྒྱུར་བའི་འཕར་ཆག་
ཆེན་པོ་མེད་ལ་མགྲིན་ཁུག་འོས་མཚམས་ཞིག་ལས་མེད་པས་རོལ་དབྱངས་
ལ་ཞི་ཞིང་ལྷོད་པའི་ཉམས་འགྱུར་ལྡན་ཡོད།
བཀའ་བརྒྱུད་མགུར་ཚོགས་ཀྱི་ཁྱད་ཆོས་རགས་ཙམ་ཤོད་དང་།
ལན། བཀའ་བརྒྱུད་པའི་བསྟན་པ་འདི་ལ་གང་ཟག་སྙན་བརྒྱུད་ཀྱི་ཁྱད་
ཆོས་ཤིག་ཡོད་སྟབས། སེམས་ཅན་ཁམས་རྣམས་སྨིན་ཅིང་གྲོལ་བའི་ཕྱིར།།
བཅོས་མེད་ལྷུགས་པའི་ངང་ཚུལ་མ་འགགས་པས།། སྲིད་ཞིའི་སྣ་བའི་དཔྱིད་
དུ་ཚངས་དབྱངས་ཀྱིས།། མགུར་མར་གྲགས་པའི་དབྱངས་རྣམས་མི་ནུབ་
སླད།། ཤོག་དཀར་ཡངས་པའི་ངོགས་སུ་སྤེལ་བར་བྱ།། ཞེས་མགུར་གྱི་རྣམ་པ་
བཀོལ་ཏེ་བཀའ་བརྒྱུད་ཀྱི་ལྟ་བ་དྲིལ་བསྒྲགས་བྱ་རྒྱུ་དེ་གྲུབ་མཐའ་དེའི་སྲོལ་
རྒྱུན་ཞིག་ཏུ་ཆགས་པས། ཕྱིས་སུ་བཀའ་བརྒྱུད་པའི་བླ་མ་རྣམས་ཀྱིས་གསུང་
མགུར་ཤོག་དཀར་ཡངས་པའི་ངོགས་སུ་སྤེལ་བ་མང་སྟེ། དཔལ་ལྡན་དྭགས་
པོ་བཀའ་བརྒྱུད་ཀྱི་གྲུབ་ཐོབ་སྙེ་མོ་བའི་གསུང་མགུར་གྱི་དབྱངས་ཡིག་
སོགས་ཡོད།
གླིང་རྗེ་གེ་སར་རྒྱལ་པོའི་སྒྲུང་གི་འབྱུང་འཕེལ་རགས་ཙམ་གླེང་དང༌།
ལན། དེ་ཡང་དང་ཐོག་སྒྲུང་གི་འབྱུང་བ་གླེང་བ་ལ་《ཆོས་འབྱུང་
མཁས་པའི་དགའ་སྟོན་》ལས་མདོ་སྡེ་བྱུང་བའི་ལྟས་སུ་སྒྲུང་རྣམས་དར།
ལངས་གསེར་སྒྲུབ་གྱི་སྒྲུང་དང་། མ་སངས་ཀྱི་སྒྲུང་དང་། མཆིལ་པའི་སྒྲུང་
སོགས་ཉན་བཤད་དང་ཞེས་འཁོད་པར་གཞིགས་ན། རང་མི་རིགས་དེར་
གནའ་བོའི་དུས་ནས་སྒྲུང་བཤད་པའི་སྲོལ་རྒྱུན་ཞིག་བྱུང་བ་དང༌། སྒྲུང་ཞེས་
པ་ནི་གཙོ་བོ་གནའ་རབས་ཀྱི་ལོ་རྒྱུས་སོགས་རྨང་གཞིར་བྱས་ཏེ་བྱུང་བའི་
གཏམ་རྒྱུད་ལ་བརྗོད་དེ། དཔེར་ན། མ་སངས་ཀྱི་སྒྲུང་ཞེས་པ་ནི་བོན་ཆོས་ཀྱི་
ལྟ་བའི་ཐོག་ནས་སྤྲོས་ཏེ་མཉན་ལས་གྲོལ་བའི་མ་སངས་ཀྱི་འགྲོ་བ་རྣམས་ཇི་
ལྟར་ཆགས་ཚུལ་དང་། ཞང་བོད་ཀྱི་རུས་ཚན་རྣམས་ཇི་ལྟར་ཆགས་ཚུལ་གྱི་
ལོ་རྒྱུས་དང་འབྲེལ་བའི་གཏམ་རྒྱུད་ལ་ཟེར་བ་ལྟ་བུ་རེད།
གེ་སར་རྒྱལ་པོའི་སྒྲུང་ཡང་གོང་དུ་བརྗོད་པ་ལྟར་སྔོན་བྱུང་རྒྱལ་རབས་
ལོ་རྒྱུས་ཀྱི་རྨང་གཞིའི་ཐོག་བྱུང་བ་ཞིག་ཡིན་ཏེ། ལོ་རྒྱུས་ཐོག་དངོས་སུ་བྱུང་
བའི་གླིང་གེ་སར་རྒྱལ་པོ་ཞེས་པ་དེ་སྤྱིར་ན་དུས་རབས་དགུ་པའི་དུས་སྨད་
ནས་དུས་རབས་བཅུ་གཉིས་པའི་དུས་མགོའི་དབར་གྱི་དུས་སྐབས་ག་གེ་མོ་
ཞིག་ལ་བྱུང་བའི་སྐྱེས་བུ་དམ་པ་ཞིག་ཡིན་པ་དང་། ས་གནས་བཅད་བཟུང་
གིས་དབང་བསྒྱུར་བྱེད་པའི་བོད་སིལ་བུའི་དུས་རབས་ནང་གླིང་གེ་སར་
རྒྱལ་པོ་ནི་《མདོ་སྨད་ཆོས་འབྱུང་》དུ་གསལ་བ་ལྟར། བོད་ཀྱི་ཤར་ཕྱོགས་
མདོ་ཁམས་ཡུལ་གྲུ་ཆེན་པོའི་ཡ་གྱལ་ཞིག་སྟེ། སྐྱིད་སོས་ཡག་གི་ཁ་མདོ་(ད་
ལྟ་ཟི་ཁྲོན་ཞིང་ཆེན་དཀར་མཛེས་བོད་རིགས་རང་སྐྱོང་ཁུལ་སྡེ་དགེ་རྫོང་ཨ་
ཕྱུག་ཤང་) ཞེས་པའི་ཡུལ་དུ་བྱུང་བའི་རྒྱལ་པོ་ཞིག་ཡིན་པར་གྲགས། གེ་
སར་རྒྱལ་པོའི་སྒྲུང་ནི་མི་ཡུལ་དུ་དངོས་སུ་བྱུང་བའི་རྒྱལ་པོ་དེའི་མཚན་དང་
མཛད་རྗེས་དེ་བཞིན་གཙོ་བོ་བོད་བཙན་པོའི་ལོ་རྒྱུས་ཀྱི་རྨང་གཞིའི་ཐོག་
བྱུང་བ་དེ་ཡང་ཐོག་མར་དམངས་ཁྲོད་དུ་ངག་ཐོག་ཏུ་བརྩམས་ཏེ་གེ་སར་
རྒྱལ་པོའི་སྒྲུང་བཤད་མཁན་མང་པོ་ཡོད་པ་དང་། དེའི་ཁྲོད་ད་དུང་ངོ་
མཚར་ཤིན་ཏུ་ཆེ་བའི་བབས་སྒྲུང་མཁས་ཅན་དེ་འདྲ་ཡོད་པ་རྣམས་ཡིག་
རྨོངས་ཡིན་རུང་གེ་སར་གྱི་སྒྲུང་ཆུ་རྒྱུག་རྒྱུག་དང་རྫོགས་རྒྱུ་ཡོད་དམ་སྙམ་
པ་བཤད་རྒྱུ་ཡོད་ཅིང༌། མངས་ཁྲོད་དུ་བྱུང་བའི་དཔའ་བོའི་ལོ་རྒྱུས་ཀྱི་
སྒྲུང་གཏམ་དེ་རིམ་བཞིན་ཡི་གེར་བཀོད་རྗེས། འཛམ་གླིང་ཐོག་ཏུ་བྱུང་བའི་
ལོ་རྒྱུས་སྙན་རྩོམ་གང་འདྲ་ཞིག་གི་རིང་ཐུང་ལས་ཀྱང་གཞན་དྲིང་མི་འཇོག་
པ་ཞིག་ཏུ་གྱུར་ཡོད་པ་རེད།
གླིང་གེ་སར་རྒྱལ་པོའི་སྒྲུང་གི་སྒྱུ་རྩལ་ཁྱད་ཆོས་རགས་ཙམ་
གླེང་དང༌།
ལན། ཏུན་ཧོང་ནས་ཐོན་པའི་ཡིག་རྙིང་ལས་གསལ་བར་གཞིགས་ན།
བོད་བཙན་པོའི་དུས་རབས་སུ་སྤུ་དེ་གུང་རྒྱལ་ནས་བཟུང་ལོ་རྒྱུས་ཀྱི་འབྱུང་
བ་བརྗོད་སྐབས་བཅད་ལྷུག་སྤེལ་མར་བྱས་ཏེ་སྐབས་སྐབས་སུ་རྗེ་བློན་
རྣམས་ཀྱིས་ལོ་རྒྱུས་ཀྱི་བརྗོད་བྱའི་དོན་རྣམས་ཚིག་ཏུ་བཅད་དེ་མགུར་གླུར་
བླང་སྲོལ་བྱུང་ཡོད་པ་ལྟར། བློ་གྲོས་དང་ལྡན་པའི་བོད་མི་དམངས་ཚོས་
གནའ་བོའི་ལུགས་བཟང་དེའི་སྲོལ་གཏོད་པར་བྱས་ཏེ་གེ་སར་གྱི་སྒྲུང་བཤད་
སྐབས་ཡང་གནའ་བོའི་སྒྲུང་ལྟར་ལོ་རྒྱུས་ཀྱི་བྱུང་བ་བརྗོད་པ་ཙམ་ཁོ་ན་མ་
ཡིན་པར། དེའི་བརྗོད་བྱའི་དོན་རྣམས་སྒྲུང་མཁན་གྱིས་མགོ་ནས་མཇུག་
བར་ལྷུག་པའི་ཚིག་གི་འཆད་གཏམ་དང་བཅད་པའི་ཚིག་རྣམ་དབྱངས་སུ་
གྱེར་བའི་སྒྲུང་བཤད་སྟངས་ཀྱི་རྣམ་པ་ཞིག་གསར་གཏོད་བྱས་ཏེ། རིག་རྩལ་
དེ་འཛམ་གླིང་ཐོག་ཆེས་མཐོ་བའི་ཚད་ལ་སླེབས་ཐུབ་པ་ཞིག་ཏུ་འཕེལ་རྒྱས་
བཏང་ཡོད་པ་དང་། གེ་སར་རྒྱལ་པོས་རང་ཉིད་ཀྱི་བསམ་འདུན་ལྟར་བསྐྲུན་
པའི་མཐའ་བཞིའི་རྒྱལ་ཕྲན་རྣམས་ཀྱི་མངའ་དབང་གཅིག་སྒྲིལ་དང་དགྲ་
འདུལ་གཉེན་སྐྱོང་བྱེད་པའི་གཡུལ་འགྱེད་ཀྱི་ནང་འཐབ་ན་མི་རྒྱལ་བ་མེད་
པའི་དཔའ་བོའི་གཟུགས་བརྙན་ཞིག་རེད། གེ་སར་རྒྱལ་པོའི་སྒྲུང་བཤད་
སྐབས་སྒྲུང་མཁན་གྱིས་རང་གི་བསམ་བློ་ཡོད་རྒུ་སྒྲུང་ལ་དབྱིངས་སུ་ཚུད་
པར་བྱས་ཏེ་སྒྲུང་གི་ནང་མི་སྣ་སོ་སོའི་ཉམས་འགྱུར་དང་། གཤིས་རྒྱུད། སྤྱོད་
ཚུལ་སོགས་རང་གི་ངག་གི་རྩོལ་བ་དྲག་ཞན་དང་ངོ་བོའི་རྣམ་འགྱུར། དེ་
བཞིན་དཔའ་རྒོད་ཀྱི་ཆས་གོས་དང་རི་ཆུ་ཀླུང་གསུམ་མཚོན་ཆེད་གཞས་མ་
གཏམ་གྱི་རྣམ་པའི་ཐོག་ནས་བཀོད་ཡོད་སྟབས། སྒྲུང་ཉན་མཁན་རྣམས་ཀྱི་
ཡིད་ཀྱི་དང་བ་ཡོངས་སུ་འཕྲོག་ནུས་པ་ཞིག་ཡོད་པ་རེད། གཞན་ཡང་གླིང་
སྒྲུང་ནི་སྤྱིར་ན་བོད་ཀྱི་ས་གནས་ཀུན་ལ་ས་ཁྱབ་རྡོ་ཁྱབ་བྱས་ཡོད་ཅིང་། དེའི་
ནང་ནས་མདོ་ཁམས་དང་། བྱང་འབྲོག་ཁུལ་བཅས་ལ་དེ་བས་དང་དོད་ཆེ་
བ་མ་ཟད།སྒྲུང་མཁན་ཡང་ས་གནས་དེ་དག་ནས་ཕལ་ཆེ་བ་ཐོན་གྱི་ཡོད།
གླིང་གེ་སར་རྒྱལ་པོའི་སྒྲུང་གླུའི་རོལ་དབྱངས་ཀྱི་ཁྱད་ཆོས་རགས་
ཙམ་གླེང་དང༌།
ལན། གླིང་གེ་སར་རྒྱལ་པོའི་སྒྲུང་གླུ་ནི་སྒྲུང་མཁན་གྱིས་སྐབས་འཕྲལ་
དུ་བརྩམས་པའམ་ཡང་ན་སྒྲུང་དང་མཉམ་དུ་ལྷ་ནས་བབས་པ་གང་ཞིག་
ཡིན་རུང་། ལྷ་བབས་ཀྱི་སྒྲུང་རྣམས་ལྷ་སྐད་ནས་མི་བརྗོད་པར་ཡུལ་སོ་སོའི་
སྐད་ནས་བརྗོད་པ་ལྟར། སྒྲུང་གླུར་ཡང་དེ་བཞིན་ཡུལ་ཕྱོགས་སོ་སོའི་
དམངས་ཁྲོད་གླུ་གཞས་དང་གཉིས་སུ་མ་མཆིས་པའི་རོལ་དབྱངས་ཀྱི་ཁྱད་
ཆོས་མངོན་གསལ་དུ་ཡོད།
གཞན་ཡང་སྒྲུང་གླུར་གཅིག་གྱུར་གྱི་རྟ་དབྱངས་ཤིག་མེད་པ་དང༌།
སྒྲུང་མཁན་གྱིས་གླུ་ཆ་ཚང་ཞིག་གི་རྟ་དབྱངས་ཡང་ཡང་བསྐྱར་ཟློས་བྱས་
ནས་གདངས་གཅིག་ལ་གླུ་ཚིག་ཧ་ཅང་མང་པོ་སྦྱར་ནས་གཏོང་བ་དེ་
དབྱངས་ཚིག་གླུ་དབྱངས་ཀྱི་ཁྱད་ཆོས་ལྡན་ཡོད་པ་དང་། སྒྲུང་མཁན་འགའ་
ཞིག་གིས་གཏམ་རྒྱུད་ནང་དོན་གྱི་འཕོ་འགྱུར་དང་སྒྲུང་གཏམ་གྱི་མི་སྣའི་
ཁྱད་པར་ལ་གཞིགས་ནས་སྒྲུང་གླུ་འདྲ་མིན་གཏོང་སྲོལ་ཡང་ཡོད། གེ་སར་
རྒྱལ་པོའི་སྒྲུང་གླུའི་རྟ་དབྱངས་ལས་དཔའ་ངར་བརྟུལ་ཕོད་ལྡན་ལ་བློ་
སྟོབས་ཞུམ་པ་མེད་པའི་དཔའ་བོའི་བརྗིད་ཉམས་དེ་རོལ་མོའི་ཉམས་འགྱུར་
གྱི་ཐོག་ནས་གང་ལེགས་མཚོན་ཐུབ་པ་བྱེད་ཀྱི་ཡོད་ཅིང་། དེའི་ནང་ནས་
ཁམས་ཕྱོགས་ཀྱི་སྒྲུང་གླུའི་རོལ་དབྱངས་རྣམས་ལ་དེ་བས་མངོན་གསལ་དོད་
པ་ཞིག་ཡོད་པ་དཔེར་ན། ཁམས་ཁུལ་གྱི་གླིང་སྒྲུང་རྟ་དབྱངས། གོམས་འགྲོས་
འགྱུར་ཚད། ཞེས་པ་དེ་ལྟ་བུ་ནི་དཔའ་བོའི་རོལ་དབྱངས་ཀྱི་དཔེ་མཚོན་ཞིག་
ཡིན་པ་དང༌། ད་དུང་རོལ་དབྱངས་དེ་འདྲ་མང་པོ་ཡོད་པ་རྣམས་ཀྱིས་
དཔའ་བོའི་གཟུགས་བརྙན་ཇི་བཞིན་མཚོན་ཐུབ་པ་ཞིག་ཡོད་པ་དེར་རྒྱུ་
རྐྱེན་གསུམ་བྱུང་བ་སྟེ། གཅིག་ནས་རོལ་དབྱངས་དེ་ཚོའི་ནང་གི་རྟ་དབྱངས་
རྩ་འཛུགས་ཀྱི་རྨང་གཞི་ཡིན་པའི་གཙོ་སྒྲ་བློ་གསལ་ཡིན་པ་མང་པོ་ཡོད་པ་
དང་། དབྱངས་དེས་རོལ་དབྱངས་ཧྲིལ་པོའི་ནང་གནས་བབ་གལ་ཆེན་
བཟུང་ཡོད་པ་དེས། ལུང་ལས། འཐབ་མོ་འཇིགས་དང་བཅས་པ་ལ། བློ་
གསལ་དབྱངས་ནི་བླངས་པར་བྱ།། ཞེས་བྱུང་བ་ལྟར་དགྲ་འདུལ་གཉེན་སྐྱོང་
གི་ཆེད་དུ་གཡུལ་ལ་ཞུགས་པའི་གླིང་གེ་སར་རྒྱལ་པོའི་དཔའ་བོའི་ཉམས་དེ་
དངོས་ཤུགས་གང་རུང་ནས་མཚོན་པར་བྱས་ཡོད། གཉིས་ནས་རོལ་དབྱངས་
ཀྱི་འགྲོས་སྟབས་ནི་སྤྱིར་ན་གོམ་འགྲོས་ཀྱི་རང་བཞིན་ལྡན་པ་གང་ཞིག་ལ།
རྟ་དབྱངས་ཀྱི་ནང་འགུལ་ཤུགས་ཤིན་ཏུ་ཆེ་བའི་དབྱངས་ཚག་བསྟུད་མར་
བྱུང་བ་དང་ཡང་ན་གསུམ་སྦྲེལ་གྱི་སྒྲ་མང་པོ་བྱུང་བ་དེས་རོལ་དབྱངས་སྤྱིའི་
མྱུར་ཚད་མདུན་བསྐྱོད་ཀྱི་གོམ་འགྲོས་ལྟ་བུ་ཡོད་པ་དང་སྦྲགས་རྟ་དབྱངས་
རྣམས་རྟ་པོ་འགྲོས་ཆེན་བརྒྱབ་ཏེ་རླུང་ལ་བསྐྱོད་པ་ལྟར་བྱུང་ནས་དཔའ་བོ་
གཡུལ་ལ་ཞུགས་པའི་བརྗིད་ཉམས་གང་ལེགས་མཚོན་པར་བྱས་ཡོད། གསུམ་
ནས་ས་པཎ་ཀུན་དགའ་རྒྱལ་མཚན་གྱིས་རོལ་མོའི་བསྟན་བཅོས་སུ་དབུས་
པ་རྣམས་ཀྱིས་ལྡིང་ཞིང་འགྱུར།། གཙང་པ་འཚེར་ཞིང་གསལ་བ་ཡིན།།
གཙེར་ཞིང་མདུད་པ་མངའ་རིས་པ།། ཁམས་པ་རྣམས་ནི་བརྗིད་ཅིང་གྱོང།།
ཞེས་གསུངས་པ་ལྟར་ཁམས་ཕྱོགས་ཀྱི་རོལ་དབྱངས་དང་སྒྲུང་མཁན་རང་
ཉིད་ལ་ཡང་བརྗིད་ཅིང་གྱོང་བའི་ང་རོའི་ཁྱད་ཆོས་ཤིག་ཡོད་པ་དེས། གེ་
སར་རྒྱལ་པོའི་དཔའ་བོའི་གཟུགས་བརྙན་དེ་མཚོན་རྒྱུར་འོས་ཞིང་འཚམ་
པའི་ཆ་རྐྱེན་ཞིག་བྱུང་ཡོད།
གླིང་གེ་སར་རྒྱལ་པོའི་སྒྲུང་གླུའི་ཚིག་དང་དེའི་འགྲོས་སྟབས་ཀྱི་ཁྱད་
ཆོས་རགས་ཙམ་གླེང་དང༌།
ལན། གླིང་གེ་སར་རྒྱལ་པོའི་སྒྲུང་གླུའི་ཚིག་གི་ཐོག་ནས་བརྗོད་ན་སྙན་
ངག་དང་མི་འདྲ་བར་བརྡ་རྙིང་དང་མངོན་བརྗོད་སོགས་ཀྱིས་བཅིངས་པ་
ཉུང་ཉུང་ཡིན་ལ། ཚིག་གི་གྲུབ་ཆའི་ཐད་ནས་ཀྱང་ས་ཕྱོགས་དེ་དག་གི་
དམངས་ཁྲོད་ཀྱི་གླུ་ཚིག་གི་རྣམ་པ་དང་ཕན་ཚུན་མཐུན་ཏེ། སྤྱིར་ན་སྒྲུང་
གླུའི་ཚིག་གི་རྐང་གྲངས་ག་ཚོད་ཡོད་པར་མ་བལྟོས་པར་ཚིག་རྐང་རེར་ཡིག་
འབྲུ་བདུན་དང་བརྒྱད་ལས་གྲུབ་པ་དེ་མང་ཆེ་བ་ཞིག་ཡིན་པ་དཔེར་ན།
ཧོར་གླིང་གཡུལ་འགྱེད་ལས།
ཤར་ནས་ཁྲི་གདུགས་ཐ་ལ་ལ།།
ལྷོ་ནས་ལྷོ་སྤྲིན་ཐ་ལ་ལ།།
ནུབ་ནས་གྲིབ་སོ་ཐ་ལ་ལ།།
ཕ་བླ་མའི་གསུང་ཆོས་ཐ་ལ་ལ།། ལྟ་བུ་ཚིག་རྐང་རེར་ཡིག་འབྲུ་
བདུན་དང་། ཁ་ཆེའི་གཡུ་རྫོང་ལས།
དགུང་ཨ་སྔོན་གཡང་གི་ར་བ་ན།།
ལྷོ་གཡུ་འབྲུག་སྔོན་མོ་ངར་སྐད་སྒྲོགས།།
སྤྲིན་ནག་པོ་རླུང་གིས་སྐོར་འགྲོས་རྒྱག།
ཆར་ཟིམ་ཟིམ་བབས་ནས་རྩི་ཏོག་རྒྱས།། ཞེས་ཚིག་རྐང་རེར་ཡིག་
འབྲུ་བརྒྱད་ཡོད་པ་གཉིས་ལས་ཕྱི་མ་དེ་འབྲོག་ཁུལ་གྱི་དམངས་ཁྲོད་གླུ་
གཞས་མང་ཆེ་བའི་ཚིག་གི་ཁྱད་ཆོས་དང་གཅིག་མཐུན་ཡིན་པ་ཏེ། མདོ་
སྨད་ཀྱི་སྤྲིན་དཀར་པོ་ནམ་མཁའི་རྒྱན་ཆ་རེད་ཅེས་པའི་ཚིག་ཏུ།
སྤྲིན་དཀར་པོ་ནམ་མཁའི་རྒྱན་ཆ་རེད།།
དྲོད་ཉི་མ་ནམ་མཁའི་ནོར་བུ་རེད།།
རྩྭ་མེ་ཏོག་སྤང་གི་རྒྱན་ཆ་རེད།།
རྟ་ནོར་ལུག་སྤང་གི་ནོར་བུ་རེད།། ཞེས་པ་ལྟར་དང༌། ཚིག་དེ་
གཉིས་ཀློག་པའི་སྐབས་ཀྱི་འགྲོས་སྟབས་ནི།
དགུང་ཨ་སྔོན་དབྱངས་ཀྱི་ར་བ་ན།།
སྤྲིན་དཀར་པོ་ནམ་མཁའི་རྒྱན་ཆ་རེད།།
ཞེས་པ་འདི་ལྟ་བུ་ནི་མདོ་ཁམས་དང་བྱང་འབྲོག་ཁུལ་གྱི་ས་ཆ་ཁག་
ལས་གནས་གཞན་དུ་སྤྱིར་ན་མེད་པ་ཞིག་རེད།
བོད་ཀྱི་ལོ་རྒྱུས་དེབ་ཐེར་ཁག་ནང་གསལ་བ་ལྟར་ན་བོད་བཙན་
པོའི་སྐབས་སུ་དམངས་ཁྲོད་སུ་གླུ་གར་རོལ་དབྱངས་གང་དག་དར་
ཡོད་དམ།
ལན། བོད་ཀྱི་ལོ་རྒྱུས་དེབ་ཐེར་《རྒྱལ་རབས་གསལ་བའི་མེ་ལོང་》
སོགས་ལས། ལྗོན་ཤིང་སྟར་ཀ་སྡོང་པོའི་སེལ་གྲིབ་ལ།། ཆོས་རྒྱལ་ཆེན་པོ་ཁྲི་
ཡི་སྟེང་དུ་བཞུགས།། དཔའ་མཛངས་འཕྲུལ་ལྡན་བློན་པོའི་ཚོགས་དང་
བཅས།། བོད་འབངས་འཁོར་དང་བཅས་པས་མཐའ་མ་བཀོད།། ཆོས་རྒྱལ་
ཆེན་པོ་སྐུ་ཡི་སྐུ་སངས་ལ།། འབག་དང་སེང་གེ་གཡག་སེང་སྟག་སེང་དང༌།།
རྔ་བཞོན་མཁན་དང་གར་མཁན་ལ་སོགས་ཀྱིས།། རེ་རེ་བཞིན་དུ་གར་དང་
རྩེད་མོ་འབུལ།། ལྷ་ཡི་རྔ་བོ་ཆེ་དང་པི་ཝང་དང༌།། རོལ་མོ་སིལ་སྙན་རྣམས་
ཀྱིས་མཆོད་པ་དང༌། ཡིད་འོངས་མཛེས་པའི་བུ་མོ་བཅུ་དྲུག་གིས།། མཛེས་
པའི་རྒྱན་བཅས་མེ་ཏོག་ཐོག་ནས་ནི།། གླུ་དང་གར་གྱི་རྣ་བའི་དགའ་སྟོན་
བྱེད།། ཅེས་དང༌། སིལ་སྙན་རོལ་མོ་འབྲུག་ལྟར་ལྡིར།། གྱི་ལིང་རྟ་ཕོ་རྒྱུག་ས་
མེད།། ཁྱེའུ་བུ་མོ་ཐམས་ཅད་ཀྱིས།། ཆས་རྒྱན་ལག་ན་རྔ་མ་ཐོགས།། རྔ་བརྡུང་
གླུ་ལེན་གར་སྟབས་བསྒྱུར། གཡག་སེང་དར་སེང་སྟག་སེང་དང༌།། འབྲུག་
དང་སེང་ཕྲུག་གར་མཁན་དང༌།། དཔལ་མཛེས་རྔ་ཐོགས་འཆམ་པོ་སོགས།།
རྒྱལ་པོའི་སྐུ་ལ་མཆོད་པ་འབུལ།། དགའ་བའི་ལུས་ལ་རང་དབང་མེད།། བྲོ་
བརྡུང་ནམ་མཁའི་ཆར་པ་འདྲ།། སྐྱིད་པའི་སེམས་ལ་དྲན་འཛིན་མེད།། བྲོ་
བརྡུང་སེམས་ལ་དྲན་འཛིན་མེད།། རང་རང་མོས་པའི་གླུ་རེ་ལེན།། ཞེས་
སོགས་གསལ་བ་ལས། སྐབས་དེ་ཤེད་དུ་གཞས་ཆེན་དང་། གཡག་ཤོན་ནམ་
འབྲོང་རྩེད། བྲོ་པ་གཞས་མ་སོགས་མང་དག་ཞིག་དར་བ་མངོན་ལ། རྒྱལ་
རབས་དགུ་པ་པུ་དེ་གུང་རྒྱལ་གྱི་བློན་པོ་རུ་ལས་སྐྱེས་ཀྱིས། མཛངས་པའི་
ལས་སུ་ཤིང་བསྲེགས་སོལ་བ་བྱུང༌།། དེ་ཡིས་རྡོ་གཞུ་གསེར་དངུལ་ཟངས་
ལྕགས་ཕྱུང༌། ཤིང་ལ་མིག་ཕུག་གཤོལ་དང་གཉའ་ཤིང་བྱས།། ས་གཞི་བརྐོས་
ནས་ཕུ་ཆུ་ཡུར་དུ་དྲངས།། རྨོན་པ་དོར་སྡེབས་སྤང་ཐང་ཞིང་དུ་རྨོས།། བརྒལ་
བས་མི་ཐར་ཆུ་ལ་ཟམ་པ་བཙུགས།། བ་གླང་འབྲི་གཡག་ར་ལུག་ཁྱིམ་དུ་
གསོས།། དེའི་ཕྱིར་མཛངས་མི་བདུན་གྱི་དང་པོར་གྲགས།། ཞེས་འཁོད་པ་
ལས། སྐབས་དེ་ཤེད་དུ་ཞིང་འབྲོག་ལས་དར་ནས་དེ་བསྟུན་ངལ་རྩོལ་ཁྲོད་
ཞིང་འདེབས་པའི་གཞས་དང་། ཡུར་མ་ཡུར་བའི་གཞས། ཞིང་རྔ་བའི་
གཞས་སོགས་ཞིང་ལས་དང་འབྲེལ་བའི་གཞས་དང༌། དེ་བཞིན་ཕྱུགས་འཚོ་
བའི་གཞས་དང་། འོ་མ་འཇོ་བའི་གཞས། ཞོ་དཀྲོག་པའི་གཞས་སོགས་འབྲོག་
ལས་འབྲེལ་བའི་གཞས་མང་དག་ཞིག་དར་བ་ཡིན།
གང་འདྲ་ཞིག་ལ་གཞས་ཆེན་ཟེར་བ་དང་དེའི་གྲུབ་ཚུལ་ཇི་
ལྟར་ཡིན།
ལན། ལོ་རྒྱུས་ཆེས་རིང་ཞིང་གནའ་ཉམས་དང་ལྡན་པའི་གཞས་ཆེན་
ནི་ཞིང་ཁུལ་ཏུ་དར་ཁྱབ་ཆེ་བའི་བོད་ཀྱི་རྒྱུན་སྲོལ་རྟེན་འབྲེལ་མཛད་སྒོ་ཆེ་
གྲས་སྐབས་སུ་ལེན་པའི་མཛད་སྒོའི་གླུ་གཞས་ཞིག་ཡིན་ཞིང་། དེའི་སྤྱིའི་
གྲུབ་ཚུལ་ནི། ཐོག་མར་གཞས་ཀྱི་སྒོ་མོ་དང་། དེ་ནས་གཞུང་དངོས། མཇུག་
གི་བཀྲ་ཤིས་བཅས་ཁག་གསུམ་ལས་གྲུབ་པ་ཞིག་ཡིན།
གཞས་ཆེན་ལ་དུམ་བུ་ཇི་ཙམ་ཡོད་མིན་དང་ཡུལ་ལུང་སོ་སོར་མིང་
གི་འབོད་ཚུལ་མི་འདྲ་བའི་མཛད་སྒོའི་གླུ་གཞས་གང་དག་ཡོད།
ལན། སྤྱིར་གཞས་ཆེན་ནི་དུམ་བུ་བཅུ་གསུམ་ལས་གྲུབ་པ་ཞིག་ཡིན་
ཞིང་། ཡུལ་ལུང་སོ་སོའི་ཁྱད་ཆོས་ལ་གཞིགས་པའི་མིང་གི་འབོད་ཚུལ་མི་
འདྲ་བར་གཙང་སྟོད་དིང་རི་སོགས་ཀྱི་ཁུལ་དུ་དར་བའི་རྒྱལ་གཞས་དང༌།
ཡར་འབྲོག་ཁུལ་དུ་དར་བའི་གཞས་དབང་། ས་སྐྱའི་ཁུལ་དུ་དར་བའི་གསོལ་
སོགས་ནི་རྒྱུན་སྲོལ་རྟེན་འབྲེལ་མཛད་སྒོ་ཆེ་གྲས་སྐབས་སུ་འཁྲབ་པའི་
མཛད་སྒོའི་གླུ་གར་ཤ་སྟག་གོ།
གང་འདྲ་ཞིག་ལ་ཨར་གཞས་ཟེར་བ་དང་དེར་ཁྱད་ཆོས་གང་
དག་ལྡན་ཡོད།
ལན། ཨར་གཞས་ནི་ཨར་ལས་ངལ་རྩོལ་གྱི་བརྒྱུད་རིམ་ནང་བྱུང་བའི་
ངལ་རྩོལ་གྱི་གླུ་གཞས་ཞིག་སྟེ། དེ་ནི་ཨར་ལས་པ་རྣམས་ཀྱིས་ཁ་ནས་གཞས་
གཏོང་བཞིན་ལག་ཏུ་འབོག་རྡོ་འཁྱེར་ཏེ་ཨར་ཀ་བཅོག་པའི་སྐབས་གླུ་གར་
གྱི་འགྲོས་སྟབས་དང་བསྟུན་ནས་ངལ་རྩོལ་ལ་རོལ་བ་ཞིག་ཡིན། དེས་ངལ་
རྩོལ་མི་སྣའི་ངལ་དུབ་སེལ་ཞིང༌། ལས་ཆོད་མཐོར་འདེགས་གཏོང་བ་སོགས་
ཀྱི་ནུས་པ་ཆེན་པོ་ལྡན་ཡོད།
གང་འདྲ་ཞིག་ལ་གོ་རྩེད་ཟེར་བ་ཡིན།
ལན། སྤྱིར་ན་གོ་རྩེད་ནི་གོ་ཁྲབ་གྱོན་ཏེ་ལག་ལ་གོ་མཚོན་འཕྱར་ཞིང་
དམག་རྩེད་རྩེ་བ་དང་ལྷན་དུ་རྦད་དང་ལྗགས་རྐྱང་ཞེས་པའི་གླུ་གར་ཁྲབ་
ལེན་བྱེད་པའི་སྒྱུ་རྩལ་གྱི་རྣམ་པ་ཞིག་ལ་བརྗོད་པ་ཡིན།
རྦད་དང་ལྗགས་རྐྱང་ཞེས་པའི་སྒྱུ་རྩལ་དེ་རྣམ་པ་གང་འདྲ་ཞིག
ཡིན་ནམ།
ལན། རྦད་དང་ལྗགས་རྐྱང་ཞེས་པ་ནི་གཡུལ་འགྱེད་དམག་འཁྲུག་གི་ལྷ་
གསོལ་ལམ་དགྲ་བོ་ལས་རྣམ་པར་རྒྱལ་ཆེད་རང་གི་དཔའ་བློ་སྟོབས་འཕེལ་
བ་དང༌། གཞན་ལ་འབོད་སྐུལ་བྱེད་པའི་ཡ་ཐོག་གི་ལྷ་གསོལ་ཆོ་ག་དང་ཟུང་
འཇུག་གི་གླུ་གར་ལ་རོལ་བའི་སྒྱུ་རྩལ་གྱི་རྣམ་པ་ཞིག་ལ་བརྗོད་པ་ཡིན།
རྦད་དང་ལྗགས་རྐྱང་གི་རོལ་དབྱངས་ལ་ཁྱད་ཆོས་གང་ཞིག་
ལྡན་ནམ།
ལན། རྦད་ཀྱི་རྟ་དབྱངས་ནི་སྤྱིར་ན་དབྱངས་གཅིག་གམ་གཉིས་གསུམ་
ཁོ་ན་ལས་གྲུབ་པ་ཞིག་དང་། ལྗགས་རྐྱང་གི་རྟ་དབྱངས་ནི་འགྱུར་ཁུག་ཆེ་
ཞིང་སྙན་འཇེབས་ལྡན་པ་སོགས་ཀྱི་དམིགས་བསལ་ཁྱད་ཆོས་ལྡན་ཡོད།
བོད་ཀྱི་ལོ་རྒྱུས་ནང་གསལ་བའི་དཔལ་བསམ་ཡས་གཙུག་ལག་
ཁང་བཞེངས་སྐབས་བྲོ་པ་མང་པོ་ཞིག་འབོད་ཚུལ་ཡོད་པ་དེ་དག་གང་
དག་ཡིན།
ལན། དཔལ་མི་འགྱུར་བསམ་ཡས་གཙུག་ལག་ཁང་བཞེངས་སྐབས་ལྷ་
འདྲེའི་གནོད་པ་ལྡོག་ཆེད། ས་ཕྱོགས་ཁག་ནས་དམངས་ཁྲོད་བྲོ་པ་མང་པོ་
ཞིག་བསྐོང་འགུགས་མཛད་པར་དེའི་ནང་དབུས་ནས་བྲོ་པ་བརྒྱ་དང་ཉི་ཤུ་
རྩ་བརྒྱད་དང་། གཙང་ནས་བྲོ་པ་བརྒྱ་དང་ཉི་ཤུ་རྩ་བརྒྱད། དེ་བཞིན་ཉང་
དྭགས་ཀོང་གསུམ་གྱི་བྲོ་པ་སོགས་ཁྱོན་བྲོ་པ་གསུམ་བརྒྱ་དྲུག་བཅུ་ཞེས་བྲོ་
གཞས་ཀྱི་གཞུང་སྲོང་བའི་ཚིག་ཏུའང་གསལ།
ཡུལ་ཡར་མོ་ཀླུངས་ཀྱི་ཁུལ་དུ་དར་བའི་བྲོ་ལ་ཁྱད་ཆོས་གང་
ལྡན་ནམ།
ལན། ཡུལ་ཡར་མོ་ཀླུངས་ཀྱི་ཁུལ་དུ་དར་བའི་བྲོ་པ་བཅུ་གྲངས་ཁག་
ཞིག་ཡོད་པ་དེ་དག་གི་རམ་འདེགས་སུ་གཙོ་བོ་རྐེད་པར་བཏགས་པའི་རྔ་
རྣམས་ཡིན་ཞིང་། བྲོ་ཡི་རྔ་ཚིག་ལ། གཅིག་རྡུང་དང་། ཉིས་རྡུང༌། གསུམ་
རྡུང་། ལྔ་རྡུང་། དྲུག་རྡུང༌། བདུན་རྡུང༌། བརྒྱད་རྡུང་། དགུ་རྡུང་བཅས་ལས་
གཞི་རྩའི་འགྲོས་སྟབས་ཀྱི་རྔ་ཚིག་ནི་གསུམ་རྡུང་ཡིན་པའོ།
ཀོང་བྲོ་ལ་ཁྱད་ཆོས་གང་ཞིག་ལྡན་ཡོད།
ལན། ཀོང་བྲོ་ཡི་བྲོ་ཆས་ནི་ཡུལ་ཡར་ཀླུངས་ཁུལ་གྱི་བྲོ་ཆས་དང་འདྲ་
ཤས་ཆེ་ཡང་། བྲོ་འཁྲབ་མི་གཅིག་སྟེ་རྐྱང་བྲོ་ཡིན་པས་ལུས་ཀྱི་སྟངས་སྟབས་
འདྲ་མིན་སྣ་ཚོགས་ཡོད་པ་དེ་དག་ནི་བྲོ་པ་རང་ཉིད་ཀྱི་འདོད་འདུན་ལྟར་
སྒྱུ་རྩལ་གྱི་རང་བཞིན་ཀྱང་ཆེས་ཆེར་མངོན་པ་ཞིག་ཡིན།
བོད་བཙན་པོའི་སྐབས་ཀྱི་མགུར་ལ་མིང་གི་རྣམ་གྲངས་སུ་གང་
དག་ཡོད།
ལན། བོད་བཙན་པོའི་སྐབས་ཀྱི་མགུར་ལ་མགུར་དང་། གླུ། མཆིད་
སོགས་མིང་གི་རྣམ་གྲངས་མང་དུ་དབྱེ་བ་ལས། བཙན་པོ་དང་བཙུན་མོ་
སོགས་ཀྱིས་བླངས་པར་མགུར་དང་། བློན་པོས་བླངས་པར་གླུ། འབངས་མི་
སེར་གྱིས་བླངས་པར་མཆིད་སོགས་འབོད་སྲོལ་ཡོད།
བོད་ཀྱི་ལོ་རྒྱུས་དེབ་ཐེར་གང་དག་ནང་བོད་ཀྱི་བཙན་པོ་རིམ་བྱོན་
གྱི་མགུར་འཁོད་ཡོད་དམ།
ལན། བོད་ཀྱི་ལོ་རྒྱུས་ནང་གྲགས་ཆེ་བའི་དེབ་ཐེར་《ཏུན་ཧོང་ཡིག་
རྙིང་།》《རྒྱལ་རབས་གསལ་བའི་མེ་ལོང་།》《བཀའ་ཐང་སྡེ་ལྔ་》སོགས་ཀྱི་
ནང་འཁོད་ཡོད།
དེབ་ཐེར་དེ་དག་ནང་ཇི་ལྟར་འཁོད་ཡོད་མེད་མདོར་བསྡུས་ཞིག་
གླེང་དང༌།
ལན། 《ཏུན་ཧོང་ཡིག་རྙིང་》ནང་བོད་རྗེ་གྲི་གུམ་བཙན་པོ་ནས་འགོ་
བཙུགས་ཏེ། པུ་དེ་གུང་རྒྱལ་དང༌། སྟག་རི་གཉན་གཟིགས། གནམ་རི་སྲོང་
བཙན། སྲོང་བཙན་སྒམ་པོ། ཁྲི་འདུས་སྲོང་བཅས་ཀྱི་བར་དུ་བྱུང་བའི་
མགུར་བཅོ་ལྔ་དང༌། །ཚིག་ལ་བར་ཆད་བྱུང་སྟེ་མི་གསལ་བ་གཉིས། 《རྒྱལ་
རབས་གསལ་བའི་མེ་ལོང་》ནང་ཆོས་རྒྱལ་སྲོང་བཙན་པོའི་སྐབས་བློན་པོ་
མགར་གྱིས་བླངས་པའི་མགུར་དང་། རྒྱ་བཟའ་ཀོང་ཇོས་བླངས་པའི་མགུར།
《བཀའ་ཐང་སྡེ་ལྔ་》རུ་ཁྲི་སྲོང་ལྡེ་བཙན་སྐབས་རྗེ་ཡིས་བླངས་པའི་དགའ་
གླུ་བཅུ་གསུམ་ཞེས་པའི་མགུར་གཅིག་དང༌། མི་རེས་གླུ་རེ་བླངས་པའི་ཁོག་
ཕུབ་ཅེས་པར་མགུར་ཉི་ཤུ་རྩ་གཅིག་གི་མིང་དང་། རྒྱལ་པོའི་ཐུགས་དམ་ཇི་
ལྟར་བཞེངས་ཚུལ་ཞེས་པར་མགུར་སུམ་ཅུའི་མིང༌། གཞན་ཡང་བརྗོད་ཀྱིས་
མི་ལངས་སྟེ། མི་ཚང་རེ་ཡིས་གླུ་རེ་བླངས་ཞེས་གསལ་བ་ལས་སྐབས་དེར་
འབངས་ཀྱི་ཁྲོད་དུའང་མགུར་མང་དག་ཞིག་ལེན་སྲོལ་ཡོད་པ་ཤུགས་ཀྱིས་
རྟོགས་ཐུབ་པ་ཡིན།
རང་ཅག་གི་མཐོང་ཆོས་སུ་གྱུར་པའི་ཡིག་ཐོག་གི་མགུར་གྱི་རྣམ་པ་
སྔ་ཤོས་དེ་ག་རེ་ཡིན་ནམ།
ལན། པུ་དེ་གུང་རྒྱལ་གྱི་དུས་ལ།འ་བ་ཉི་ཉེ་པ་ཉིད། བྱ་རོ་རོ་ན་གདུང་
གི་རྩེ་རང་ནིག ཡོས་རོ་རོ་ན་ལྷམ་གྱི་གོང་ར་ནིག བརླའ་བརྡུངས། སྤུར་
བཏབ། འོ་དེ་མྱེད་སྤུ་དེ་མྱེད། ཅེས་ཕྱིས་ཀྱི་སྐྱེ་བོའི་བཟོ་བཅོས་ཀྱི་ལྷད་མ་
འདྲེས་པའི་གནའ་བོའི་བཅོས་མེད་མགུར་ཞིག་གསལ་བ་དེ་ནི་རང་ཅག་གི་
མཐོང་ཆོས་སུ་གྱུར་པའི་ཡིག་ཐོག་གི་མགུར་གྱི་རྣམ་པ་སྔ་ཤོས་དེ་ཡིན་པའོ།
བཙན་པོ་རིམ་བྱུང་གི་ལོ་རྒྱུས་བརྗོད་བྱར་དྲངས་པའི་མགུར་གང་
དག་ཡོད།
ལན། སྟག་རི་གཉན་གཟིགས་ཀྱི་རིང་ལ། མྱང་ཙེང་སྐུ་དང་དབའས་
དབྱི་ཚབ་གཉིས་ཟིང་པོ་རྗེ་ལ་གློ་བ་རིང་སྟེ། མྱང་ཙེང་སྐུས། ཆབ་ཆབ་ནི་ཕ་
རོལ་ན། ཞེས་པའི་མགུར་དང༌། གནམ་རི་སྲོང་བཙན་གྱི་རིང་ལ། ཁྱུང་པོ་
སྤུང་ཟད་ཟུ་ཙེས་རྒྱལ་པོ་མར་མུན་བྱ་བའི་མགོ་བཅད་དེ། བཙན་པོ་རྗེ་བློན་
རྣམས་དགྱེས་སྐྱེམས་སྟོན་མོ་གསོལ་བའི་ཚེ། མོན་ཀའི་སྟག་ཆིག་པ།ཞེས་པའི་
མགུར། སྲོང་བཙན་སྒམ་པོའི་སྐུ་རིང་ལ། བཙན་མོ་སད་མར་ཀར་གྱིས། ཡུལ་
གྱི་ནི་སྐལ་པོག་པ།ཞེས་སོགས་ཡོད།
བོད་བཙན་པོ་རིམ་བྱུང་གི་ལོ་རྒྱུས་བརྗོད་བྱར་དྲངས་པའི་མགུར་
རྣམས་ཀྱི་བརྗོད་བྱའི་ནང་དོན་གཙོ་བོ་གང་དག་ཡིན།
ལན། བརྗོད་བྱའི་ཐད་དགྲ་བོར་ཚར་བཅད་ནས་ཤ་འཁོན་གླན་པ་
དང་། འཚོ་བའི་རེ་འདུན་དང་ཆབ་སྲིད་ཀྱི་ཕུགས་བསམ་བརྗོད་པ། རྒྱལ་
བློན་གྱི་ལྷན་དུ་བྲོ་གནའ་བོར་བ། ཆབ་སྲིད་ཀྱི་མངའ་ཐང་དང་རྒྱལ་པོའི་
མཛད་སྤྱོད་ལ་བསྔགས་པ། གཡུལ་ལས་འཐབ་མོ་དགྱེས་ནས་རྒྱལ་ཁ་བླངས་
པ། ལེགས་པར་གཟེངས་བསྟོད་དང་ངན་པར་སུན་འབྱིན་མཛད་པ་སོགས་
ཡིན།
བོད་བཙན་པོ་རིམ་བྱོན་གྱི་མགུར་རྣམས་ཀྱི་མགུར་ཚིག་རྣམས་ཀྱི་
ཁྱད་ཆོས་དེ་དག་ཇི་ལྟར་བྱུང་བ་ཡིན།
ལན། བོད་རྒྱལ་དགུ་པ་པུ་དེ་གུང་རྒྱལ་གྱིས་བླངས་པའི།འ་བ་ཉི་ཉེ་བ་ཉིད།
བྱ་རོ་རོ་ན་གདུང་གི་རྩེ་རང་ནིག ཡོས་རོ་རོ་ན་ལྷམ་གྱི་གོང་ར་ནིག བརླའ་
བརྡུངས། སྤུར་བཏབ། འོ་དེ་མྱེད་སྤུ་དེ་མྱེད། ཅེས་སོགས་ལྟ་བུའི་ཚེག་བར་དོ་
མི་མཉམ་པའི་མགུར་དང་། ཁྱུང་པོ་སྤུང་ཟད་ཟུ་ཙེས་བླངས་པའི་མོན་ཀའི་
ནི་སྟག་ཆིག་པ། སྟག་བཀུམ་ནི་སྐུ་ཙེས་བཀུམ། གུང་བཀྲོས་ནི་པྱག་དུ་པུལ།
སླ་ལོ་ནི་ལྷོ་རྔེགས་རྩལ། རྩང་བྲང་ནི་ཡ་སྟོད་ཀྱི། ཐང་པྲོམ་ནི་རྒོད་ལྡིང་
བའ། རྒོད་བཀུམ་ནི་ཟུ་ཙེས་བཀུམ། རྒོད་གཤོག་ནི་ཕྱག་དུ་པུལ། གསབ་
གསོབ་ནི་ལྷོ་རྔེགས་རྩལ། སོགས་ལྟ་བུའི་ཚེག་བར་དོ་མཉམ་པའི་མགུར་དེ་
དག་གི་འདྲ་བའི་ཆ་དང་མི་འདྲ་བའི་ཁྱད་པར་ནི། མགུར་ནི་དབྱངས་རྟར་
དྲངས་ནས་ལེན་དགོས་པ་ཞིག་ཡིན་པས་ན། དབྱངས་རྟའི་མཚམས་ཚིག་
དང་མཐུན་པའི་ཚིགས་བཅད་རང་ཤུགས་ཀྱིས་ཐོན་པ་དང་མི་སྣ་སོ་སོས་གླུ་
ལེན་པའི་སྐབས་བབ་དང་ཡིད་ཀྱི་འགྱུར་བ་མི་འདྲ་བར་གཞིགས་ནས་
དབྱངས་རྟ་མི་འདྲ་བ་བྱུང་བ། དབྱངས་རྟ་མི་འདྲ་བའི་དབང་གིས་མགུར་
ཚིག་ལ་ཁྱད་པར་སྣ་ཚོགས་བྱུང་བ་ཞིག་ཡིན།
བཀའ་ཐང་སྡེ་ལྔ་རུ་གཡུ་ཁང་གསེར་ཁྲི་དང༌། འཇིག་རྟེན་སྒྲོལ་མ་
སོགས་ཀྱི་མགུར་གྱི་རྣམས་གྲངས་མང་དུ་འཁོད་པ་དེ་དག་ཇི་ལྟར་
ལགས་སམ།
ལན། བཀའ་ཐང་སྡེ་ལྔ་རུ་གཡུ་ཁང་གསེར་ཁྲི་དང་། འཇིག་རྟེན་སྒྲོལ་
མ། སེང་གེ་འགྱིང་ཆེན། དགའ་གླུ་བཅུ་གསུམ། གཡུ་མཚོ་འཁྱིལ་བ། གཡུ་ཡི་
ལྕུག་ཕྲན། སྒོམ་ཕྲེང་དཀར་པོ། ལྷ་འདྲེ་ཟིལ་གནོན། དབྱངས་རིང་ཁུག་པ།
སྐྱིད་པའི་གླུ་རིང་། ཧུམ་ཆེན་བཅོ་བརྒྱད། མཁའ་ལ་ཁྱུང་ལྡིང༌། རྟ་མགྲིན་
མགུར་དབྱངས། ཕུར་པ་འཇོལ་ཆེན་འཇོལ་ཆུང་། དྲང་ཤིང་དཀར་པོ། ཟེར་
ཆེན་ཟེར་ཆུང་། དུང་ཆེན་དུང་ཆུང་། གསེར་གྱི་དྲིལ་ཆེན། རེ་བརྒྱ། བྱ་རྒོད་
ལྡིང་བ། ལྷ་ཤུག་གོང་མ། མདོ་སྤྱོད་ཟླ་འོད། ལྕགས་རི་གདོང་དྲུག ལུ་མ་རྒྱུད་
གསུམ། ལྷ་རི་དགུ་བརྩེགས། གྲོང་ཟེར་རིང་མོ་སོགས་ཀྱི་མགུར་གྱི་རྣམ་
གྲངས་མང་དུ་འཁོད་པ་དེ་དག་ནི། བརྗོད་བྱའི་ཁྱད་པར་མ་ཡིན་གྱི་མགུར་
རྟའི་ཁྱད་པར་ཞིག་ཡིན་པར་འདོད་དེ། རྒྱལ་པོས་བླངས་པའི་གཡུ་ཁང་
གསེར་ཁྲི་བྱ་བ་དེ་མཛད་སྒོ་དང་འདུ་ཚོགས་ཤིག་ཏུ་ལེན་པ་དང་དེ་ལ་ངེས་
གཏན་གྱི་མགུར་རྟ་ཞིག་ཡོད་ལ། མགུར་ཚིག་ནི་སྐབས་དེའི་གནས་ཚུལ་དང་
བསྟུན་ནས་སྦྱར་ཆོག་ཅིང༌། གཙོ་བོ་ཤིས་པ་བརྗོད་པ་དང་སྨོན་འདུན་ཞུ་
བའི་ཚིག་ཡིན་པའོ།།
ནང་པ་སངས་རྒྱས་པའི་ཆོས་ལུགས་རོལ་དབྱངས་ཇི་ལྟར་དར་བ་
ཡིན་ནམ།
ལན། དང་པོ་སྟོན་པས་གླུ་གར་དང་རོལ་མོའི་སྒྲ་སོགས་བྱེད་པ་བཀག་
པས་སངས་རྒྱས་ཀྱི་བསྟོད་ཚིག་ལ་སོགས་པའི་ཁ་བཏོན་རྣམས་ཅལ་ཅོལ་
རམ་རོམ་དུ་གྱུར། དེ་ལ་མུ་སྟེགས་པ་སོགས་ཀྱིས་འཕྱ་ཞིང་ཁྱིམ་པ་རྣམས་མ་
དད་པ་ལ་བརྟེན་ནས། ཁྱིམ་བདག་མགོན་མེད་ཟས་སྦྱིན་གྱིས་སྟོན་པ་ལ་
ཞུས། དེའི་ཚེ་སྟོན་པས་དཀོན་མཆོག་མཆོད་པའི་དོན་དུ་དབྱངས་ཀྱི་ང་རོ་
བར་རྗེས་སུ་གནང་བ་ལ། དབྱངས་ཀྱི་ང་རོ་ཇི་ལྟར་བྱ་བ་མ་ཤེས་པར་སླར་
ཡང་ཞུས་པས། བྲམ་ཟེས་རིག་བྱེད་འདོན་པ་ལྟ་བུའི་གདངས་ཀྱིས་འདོན་
པར་གསུངས། དེ་ནས་བཟུང་ནང་པ་སངས་རྒྱས་ཀྱི་རོལ་དབྱངས་ལ་ཐོག་
མར་འདོན་རྟ་དབྱངས་ནས་རིམ་བཞིན་སྒྲུབ་མཆོད་དང་། དབང་སྐུར། རབ་
གནས། དུས་མཆོད། གཤིན་དོན། སྦྱིན་སྲེག་སོགས་དཀོན་མཆོག་མཆོད་པའི་
དོན་དང་། སྔགས་ཀྱི་ཚུལ་བཞིན་ཕྱག་མཚན་རོལ་ཆ་ག་གེ་མོ་ཞིག་དཀྲོལ་
དགོས་པ་དེ་བཞིན་བསྐུལ་ནས་རོལ་དབྱངས་ཀྱི་ཆོ་ག་སྣ་ཚོགས་བྱེད་པ་དེ་
ནས་བྱུང་ངོ་།།
བོད་དུ་ནང་པའི་ཆོས་ལུགས་རོལ་དབྱངས་ཇི་ལྟར་དར་བ་ཡིན།
ལན། བོད་དུ་ཆོས་ལུགས་རོལ་དབྱངས་ནི་ནང་པའི་ཆོས་ལུགས་གངས་
ཅན་ལྗོངས་སུ་དར་བ་དང་བསྟུན་ནས་བྱུང་བ་ཞིག་ཡིན་ཞིང་། ཐོན་མིས་
བོད་ཡིག་གསར་བཅོས་མཛད་པ་ལས་བོད་ཀྱི་ལོ་ཙཱ་བ་མང་པོས་ནང་པ་
སངས་རྒྱས་ཀྱི་ཆོས་དང་རིག་གཞུང་མང་དག་ཅིག་བསྒྱུར་གནང་མཛད་པའི་
ཁྲོད་འཕགས་ཡུལ་གྱི་རོལ་མོའི་བསྟན་བཅོས་སོགས་ཀྱང་མཆིས་པས་ཆོས་
ལུགས་རོལ་དབྱངས་ལ་རིག་པའི་གཞུང་ལུགས་ཀྱི་གཞི་འཛིན་ས་ཞིག་ཀྱང་
བྱུང་བ་ཡིན།
བོད་ཡིག་ཏུ་བསྒྱུར་པའི་འཕགས་ཡུལ་གྱི་རོལ་མོའི་བསྟན་བཅོས་སུ་
གང་དག་འཁོད་ཡོད།
ལན། འདོན་རྟ་དབྱངས་སོགས་ལྷན་ཅིག་སྐྱེས་པའི་མགྲིན་དབྱངས་ལ།
བསླབ་བྱའི་དབྱངས་ཀྱི་ངོ་བོ་ང་རོའི་རྣམ་པ་བཞི་དང་། ཡན་ལག་བཅུ་
གཉིས། དེ་བཞིན་སྤེལ་མའི་སྦྱོར་བ་མཐའ་ཡས་པ་དང་། རོལ་མོའི་བྱེ་བྲག་གི་
ལག་ལེན་བྱེད་ཐབས་སུ་དཀོན་མཆོག་མཆོད་པའི་དོན་དང་མདོ་སྔགས་ཀྱི་
ཚུལ་ལྷན་ཅིག་སྐྱེས་པའི་ང་རོའི་མགྲིན་ཁུག་རིག་ལམ་དང༌། རྔ་སྦུག་སིལ་
སོགས་རྐྱེན་གཞན་ལས་བྱུང་བའི་རོལ་མོའི་བྱེ་བྲག་གི་རིག་ལམ་རྒྱས་པར་
བསྟན་ཡོད་པའོ།
བོད་དུ་ནང་པ་སངས་རྒྱས་པའི་གར་འཆམ་དེ་རྒྱལ་པོ་སུའི་སྐུ་དུས་
སུ་དར་བ་ཡིན།
ལན། བོད་དུ་རྒྱལ་པོ་ཁྲི་སྲོང་ལྡེའུ་བཙན་སྐུ་དུས་སུ་ནང་པ་སངས་རྒྱས་
པའི་གར་འཆམ་དེ་ཐོག་མར་དར་བ་ཞིག་ཡིན།
གར་གྱི་ཉམས་དགུ་ནི་གང་དག་ཡིན།
ལན། སྒེག་པ། དཔའ་བ། མི་སྡུག་པ། དྲག་ཤུལ། དགོད། འཇིགས་སུ་
རུང་བ། སྙིང་རྗེ་རྔམ་དང་ཞི་བ་བཅས་སོ།
བོད་བཙན་པོའི་སྐབས་སུ་རོལ་ཆ་གང་དག་དར་ཡོད་དམ།
ལན། བོད་ཀྱི་ལོ་རྒྱུས་དེབ་ཐེར་《རྒྱ་བོད་ཀྱི་ནོར་རྫས་ཀྱི་རིས་བརྟགས་ཤིང་
དཔྱད་པའི་དཔྱད་དོན་ཡིད་ཀྱི་འདོད་འཇོ་》ཞེས་པའི་ནང་འཁོད་པ་ལྟར་ན།
འཇིག་རྟེན་མགོན་པོ་སྲོང་བཙན་སྒམ་པོའི་དུས།། རུ་བཞིའི་གཙུག་ལག་ཁང་
སོགས་ཇི་སྙེད་བཞེངས།། ཁྱད་པར་རྒྱ་བལ་ནས་བྱོན་ཇོ་ཤཱཀ་གཉིས།། བཙུན་
མོས་སྤྱན་དྲངས་རྒྱལ་པོའི་སྐལ་བར་ཐོབ།། དེ་དུས་མཆོད་རྫས་ཤེས་རིག་དུ་
མ་བྱུང༌། ལྷན་སྐྱེས་སྒྲ་སྙན་དྲུག་སྐྱེས་ལ་སོགས་པ།། རྒྱས་པ་གཞན་ལས་ཤེས་
ཕྱིར་འདིར་མི་སྤྲོས།། རྐྱེན་གཞན་ལས་བྱུང་རོལ་མོའི་བྱེ་བྲག་ནི།། བུ་ག་ལས་
བྱུང་སྒྲ་སྙན་གླིང་བུའི་ཚོགས།། ལྷགས་པ་ལ་བརྟེན་རྔ་ཟུམ་རྫ་རྔ་དང༌།། དུ་ཤུ་
བིང་དང་རྔ་ཆེན་ཁ་ཅིག་དང་།། དྲ་བ་ཅན་དང་མང་ག་ཧ་ལ་སོགས།། རྒྱུད་
ལས་སྐྱེས་པ་ཏམ་བུ་ར་ཡི་ཚོགས།། རྒྱུད་གཅིག་ནས་ནི་རྒྱུད་བརྒྱའི་བར་དུ་
བརྩིགས། རྒྱུད་མངས་སྙན་པའི་སྒྲ་སྒྲོག་དུ་མ་དང་།། ཆ་ལང་ཕུབ་ལ་སོགས་
པའི་སིལ་སྙན་གྱི།། རྣམ་གྲངས་དུ་མ་དུས་འདིར་བྱུང༌།། ཞེས་བྱ། གཡར་ཆགས་
ལས་གྲུབ་གར་རྔ་རིས་མེད་དང་།། ཟགས་སྐད་ཁྲོལ་ཆགས་ཏིང་ཤགས་ཁྱོན་
ཆེ་ཆུང་།། ཕེབ་རྡོག་ལི་སེར་ལས་ནས་གྲུབ་པ་སོགས།། འདི་རྣམས་ཟ་ཧོར་
ཡུལ་ནས་བྱུང་ཞེས་གྲགས།། དྲིལ་བུ་རྫ་རྔ་ཁྱོན་ཆུ་ཆི་ཧོར་ཆི།། ཅུང་ཟད་
མཛེས་ཆུ་ཧར་སྐད་འཐས་ཤིང་འཁར།། གད་བརྡར་མི་གཙང་དྲིལ་སྟོད་པདྨ་
ཁེབས།། དེ་སོགས་འཕགས་པའི་ཡུལ་ནས་ལ་མུ་བྱུང༌།། བོད་བཟོས་ཁྲོ་ནག་
ལྕགས་ཀྱི་རྐྱེན་སྦྱར་ནས།། རྫ་རྔའི་གཟུགས་འདྲ་ཁ་ཕུབ་འཕྱང་འཕྲུལ་དུ།། བྱས་
པ་རྡོ་དང་དབྱུག་པས་བསྣུན་པ་ན།། གླང་པོའི་སྐད་འདྲ་བྱུང་ལ་ཅོང་ཞེས་བྱ།།
དྲིལ་བུ་ཚང་སྒོ་མེད་པ་གདང་བུ་ལ། བཏགས་ནས་བསྐྱོད་ཚེ་ཅིག་ཅར་སྒྲ་
འབྱིན་པའི།། དྲིལ་གདང་ཞེས་དང་བར་སྒོར་བཏགས་པ་ཡིན།། གཙུག་ལག་
ཁང་གི་རྒྱུལ་གྱུར་མ་རུ་བྱུང་།། དེ་སྐབས་རྒྱ་ནག་ལས་བྱུང་རོལ་མོ་ནི།། འདབ་
མ་མགོ་ཕོར་གཉིས་ཀ་རྒྱ་ཆེ་བ།། འདོམ་སྟོར་རྩམ་གྱི་ཁྱོན་ལྡན་མ་བྱུང་བ།། དེ་
དག་ཡ་རེ་ས་ལ་གཏིབས་པའི་ཕྱིར།། བོད་ཀྱི་ཡུལ་འདིར་ས་ཅོང་ཞེས་སུ་
གྲགས།། ཞེས་དང་།《རྒྱལ་རབས་གསལ་བའི་མེ་ལོང་》དུ། ལྷ་ཡི་རྔ་བོ་ཆེ་དང་
པི་ཝང་དང༌།། རོལ་མོ་སིལ་སྙན་རྣམས་ཀྱིས་མཆོད་པ་སོགས།། ཞེས་པ།
《བཀའ་ཐང་སྡེ་ལྔ་》རུ། ཟངས་དུང་ཆ་ལང་འཁར་རྔ་གླིང་བུ་དང༌།། རྫ་རྔ་པི་
ཝང་ཕེབ་རྡོག་རོལ་མོའི་ཚོགས།། ཞེས་སོགས་འཁོད་པ་ལས། སྐབས་དེ་ཤེད་དུ་
རོལ་མོའི་བྱེ་བྲག་གླིང་བུ་དང་། རྒྱུད་མངས། ཏམྦུ་ར། རྫ་རྔ། ཆ་ལང་། ཕེབ་
རྡོག སིལ་སྙན། པི་ཝང་སོགས་མང་དག་ཅིག་དར་བ་ཡིན་པའོ།
རྒྱ་གར་ནས་བོད་དུ་བསྒྱུར་པའི་རོལ་མོའི་བསྟན་བཅོས་གང་དག་
ཡོད་དམ།
ལན། 《དབྱངས་ཀྱི་བསྟན་བཅོས་བློ་གསལ་མགུལ་རྒྱན་》དང་།《སྟངས་
སྟབས་ཀྱི་མན་ངག་གར་མཁན་རྣམ་པར་རོལ་པ།》 《བྲིས་དབྱངས་རྔ་ཡང་རྔ་སྦུག་
སིལ་རྣམས་ཀྱི་མན་ངག》གཞན་ཡང་《འཆི་མེད་མཛོད་ཀྱི་འགྲེལ་པ་》སོགས་ཡོད།
དེ་དག་རྩོམ་མཁན་སུ་ཡིན་པ་དང་དེའི་ནང་གང་དག་འཁོད་ཡོད།
ལན། དེ་དག་རྩོམ་མཁན་ནི་སློབ་དཔོན་ཙན་དྲ་གོ་མི་ཞུ་བ་དང་སྤྱི་
ལོའི་དུས་རབས་བདུན་པའི་སྐབས་སུ་བྱུང་བའི་རྒྱ་གར་གྱི་སློབ་དཔོན་དགེ་
བསྙེན་ཟླ་བ་ཞུ་བ་དེ་ཡིན་ཞིང་། དེ་དག་ནང་རོལ་དབྱངས་ཇི་ལྟར་སློབ་
སྦྱོང་བྱ་དགོས་ཚུལ་དང༌། ར་ཇི་ལྟར་འཆམ་དགོས་ཚུལ། རོལ་ཆ་རྔ་སྦུག་
སོགས་ཇི་ལྟར་བརྡུང་དགོས་ཚུལ་སོགས་ཞིབ་པར་བསྟན་ཡོད།
《འཆི་མེད་མཛོད་ཀྱི་འགྲེལ་པ་》ཡི་ནང་དབྱངས་ཀྱི་ངེས་པ་
བདུན་དེ་ཇི་ལྟར་བསྟན་ཡོད་དམ།
ལན། དྲུག་སྐྱེས་རྨ་བྱའི་སྐད་ལྟར་སྒྲོགས།། ཁྱུ་མཆོག་བ་གླང་སྐད་ཀྱིས་
རྩོམ།། དྲི་འཛིན་སྐྱེས་ནི་ར་ཡི་སྐད།། བར་མ་ཁྲུང་ཁྲུང་སྒྲ་སྒྲོགས་བཞིན།། ལྔ་པ་
མེ་ཏོག་རྒྱས་དུས་སུ། ཁུ་བྱུག་སྒྲོགས་པ་ལྟ་བུ་སྟེ།། བློ་གསལ་རྟ་སྐད་ལྟ་བུར་
འཚེར།། འཁོར་ཉན་གླང་པོ་སྒྲོག་པ་བཞིན།། ཞེས་དབྱངས་ཀྱི་ངེས་པ་བདུན་
གྱི་སྒྲ་བྱེ་བྲག་སོ་སོར་དེའི་སྒྲ་གཤིས་དང་ཉམས་གང་འདྲ་མཚོན་དགོས་པ་
ལྟར་སྲོག་ཆགས་ཀྱི་མིང་རྣམས་རོལ་དབྱངས་སོ་སོའི་ཁྱད་ཆོས་ལ་གཞིགས་
ཏེ་སྦྱར་ཡོད་པ་ཡིན།
དབྱངས་ཀྱི་ངེས་པ་བདུན་ནི་ཇི་ལྟར་ཡིན།
ལན། དབྱངས་ཀྱི་ངེས་པ་བདུན་ནི། ཥ། རི། གྷ།མ། པ། དྷི། ནི་ཞེས་བོད་
སྐད་དུ་དྲུག་སྐྱེས་དང་ཁྱུ་མཆོག། དྲི་འཛིན། བར་མ། ལྔ་པ། བློ་གསལ། འཁོར་
ཉན་བཅས་དང་། དེང་གི་དབྱངས་རྟགས་ཏའོ། རའི། རྨིའི། ཧྥ། སོའོ། ལཱ། ཤིའི་
ལྟར་ཡིན།
བོད་དུ་གར་ཐོག་མར་ཇི་ལྟར་དར་བ་ཡིན།
ལན། གཙང་པ་སྡེ་སྲིད་ཀྱིས་བོད་ལ་སྲིད་ཀྱི་འཁོར་ལོ་བསྒྱུར་བའི་དུས།
སྟོད་མངའ་རིས་དང༌། ལ་དྭགས། སྦལ་ཏི་སོགས་ནས་གླུ་གར་རོལ་དབྱངས་
ལ་མཁས་པའི་མི་སྣ་འབལ་ལི་དང་། ཁྱི་གུ་དོན་གྲུབ། དགའ་མུ་ནེ། ཇོ་
བཟང༌། དེ་བཞིན་སྦལ་ཏིའི་བུ་གུ་ཏི་སོགས་སྔ་ཕྱིར་བསྐོངས་ཏེ་གཞིས་རྩེ་
བསམ་གྲུབ་རྩེར་གར་པ་སྒྲིག་བཙུགས་ཀྱིས་འཁྲབ་སྲོལ་དེ་ཐོག་མར་དར་བ་
ཡིན།
ཕྱིས་སུ་ཕོ་བྲང་ནང་གི་མཆོད་སྤྲིན་གར་རོལ་དུ་ཇི་ལྟར་འགྱུར་བ་
ཡིན།
ལན། སྡེ་པ་གཙང་པ་གུ་ཤིའི་ཨ་དྲུང་ལ་འཐད་ན། མདོ་དར་མ་རྒྱལ་
པོའི་མཆོད་ཡོན་ལ་འཕུལ་གཏོང་ཞེས་ཕྱིས་སུ་གུ་ཤི་ཧན་གྱིས་སོག་དམག་
དྲངས་ནས་གཙང་སྡེ་སྲིད་ཀྱི་སྲིད་དབང་འཕྲོག་ཏེ་རྒྱལ་མཆོག་ལྔ་པར་
འཕུལ་སྟབས་གཙང་གི་གར་པ་རྣམས་ཀྱང་ཕོ་བྲང་པོ་ཏ་ལའི་ནང་འཁྲབ་
སྲོལ་དེ་བྱུང་བ་ཡིན།
《མིག་ཡིད་རྣ་བའི་དགའ་སྟོན་》ཞེས་པའི་གར་གྱི་རྩ་འཛིན་
འཁོད་པའི་དཔེ་ཆ་དེ་ཇི་ལྟར་བྱུང་བ་ཡིན།
ལན། གསར་ཐོན་སྲིད་དབང་གིས་རྒྱལ་བའི་ཕོ་བྲང་གི་མཆོད་སྤྲིན་
གར་རོལ་དེར་མཐོང་ཆེན་ཐོག་འཐུས་སྒོ་ཇེ་གཟབ་ཏུ་གཏོང་ཆེད། ལ་དྭགས་
རྒྱལ་པོའི་རོལ་ཆ་བ་བདེ་བ་མ་ཎི་ཅན་དང་། གླུ་མ་ཨོ་རྒྱན་བུ་ཁྲིད། དེ་
བཞིན་སུར་གླིང་དང་ཏམ་བུ་ར། པི་ཝང་སོགས་རོལ་མོ་དཀྲོལ་རྩལ་མཁས་
པ་གུ་ཏིའི་བུ་བཀྲ་ཤིས་དང་དར་མདོ་ཚེ་བརྟན། བྱང་རྒྱབ་བློ་བཟང་སོགས་
སྔ་རྗེས་སུ་བསྐོངས་ཏེ་གར་རོལ་གྱི་གདངས་རྙིང་པ་རྣམས་ལ་ཞུས་དག་དང་
གསར་གསོས་བྱེད་བཅུག་སྟེ་མི་ཉམས་གོང་འཕེལ་བཏང་བ་བླ་ན་མེད་པ་
ཟད། སྐབས་དེའི་རོལ་དབྱངས་མཁས་ཅན་བཀྲ་ཤིས་དང༌། བྱ་སྒོ་བློ་བཟང་
དབང་ཕྱུག། ཁང་འོག་དངོས་གྲུབ་བཅས་ལ་གར་རོལ་ཡོད་ཚད་ལེགས་སྒྲིག་
བྱས་ཏེ་གདངས་ཚིག་ཟུང་འཇུག་གི་དབྱངས་ཡིག་ཏུ་འགོད་བཅུག་པ་ལྟར་
སྤྱི་ལོ་1688ལོའི་སྟོན་དུས་སུ་ལས་དོན་དེ་དངོས་སུ་ལེགས་སྒྲུབ་བྱུང་བར་
གར་གྱི་རྩ་འཛིན་《མིག་ཡིད་རྣ་བའི་དགའ་སྟོན་》ཞེས་པ་དེ་བྱུང་བ་ཡིན།
སྐབས་དེ་དུས་སུ་གར་གྱི་འཁྲབ་སྟོན་ཇི་ལྟར་བྱེད་པ་ཡིན།
ལན། སྐབས་དེ་དུས་ལོ་ལྟར་གནམ་ལོ་གསར་ཚེས་སུ་ཕོ་བྲང་དམར་
པོའི་ཚོམས་ཆེན་དང༌། བོད་ཟླ་དང་པོའི་ཚེས་གསུམ་དང་ཉི་ཤུ་བདུན་ལ་
རྫོང་རྒྱབ་ཀླུ་ཁང་། བོད་ཟླ་གཉིས་པའི་ཚེས་སུམ་ཅུ་ཉིན་ཚོགས་ཆོས་སེར་
སྦྲེང་གི་སྐབས་གཙུག་ལག་ཁང་དང་། ཞོལ། ར་མོ་ཆེ་བཅས་ལ་འཁྲབ་དགོས་
པ་དང་དེ་བཞིན་ལོ་ལྟར་རྩེ་ནས་ནོར་གླིང་དུ་ཆིབས་བསྒྱུར་གདན་འདྲེན་ཞུ་
སྐབས་སྔོན་ལ་ཕེབས་གདོང་དཀར་སྤྲོའི་སར་གར་ཐེངས་གཉིས་རེ་འཁྲབ་
དགོས་པ་བཅས་ཕུད། ད་དུང་ཏ་ལའི་བླ་མ་སྐུ་ཕྲེང་རིམ་བྱོན་རྣམས་ཀྱི་
ཆིབས་བསྒྱུཪ་གདན་འདྲེན་ཡོད་དོ་ཅོག་ལ་རྟ་ཐོག་ནས་ཕེབས་རྔ་གཏོང་
དགོས་ལ། སྐུ་ཕྲེང་གོང་མ་རྣམས་ཀྱི་དགོངས་རྫོགས་ཀྱི་དུས་ཚིགས་ལ་མྱ་
ངན་མཚོན་ཆེད་དུ་བརྡ་མ་དང་བསུ་སྣ་གཏོང་དགོས་པ་བཅས་སོ།
མཆོད་སྤྲིན་གར་རོལ་ལ་འཁྲབ་ཚན་གྱི་དབྱེ་བ་གང་ལྟར་ཡོད་པ་
དང་། དེ་དག་ཇི་ལྟར་ཡིན་ནམ།
ལན། སྤྱིར་མཆོད་སྤྲིན་གར་རོལ་ལ་གར་དང༌། གར་གླུ། ཕེབས་རྔ་དང་
འཇམ་རོལ་སོགས་གཙོ་བོ་ཁག་གསུམ་ཡོད་པ་ལས། གར་ལ་གྲི་གར་དང་།
ཕོ་གར། མོ་གར་བཅས་སུར་སྣ་དང་གཞུང་གླིང་གི་དབྱངས་ལ་མདོ་བརྡར་
གྱི་རམ་འདེགས་བྱེད་པ་ཞིག་དང་། གར་གླུ་ནི་སུར་སྣ་དང་མདོ་བརྡར་གྱི་
མེད་པར་རྒྱལ་མཆོག་ལྔ་པའི་སྐབས་སྒྲ་སྙན་དང༌། པི་ཝང༌། གླིང་བུ་སོགས་
ཀྱི་རམ་འདེགས་འོག་གར་ཕྲུག་པས་གླུ་ལེན་པ་ཡིན། ཕེབས་རྔ་དང་འཇམ་
རོལ་ནི་རོལ་ཆ་ཁོ་ན་དཀྲོལ་བའི་རོལ་དབྱངས་ཤིག་ཡིན་ཏེ། ཕེབས་རྔར་
སུར་གླིང་དང་མདོ་དར་མཉམ་དུ་དཀྲོལ་བ་དང༌། འཇམ་རོལ་ལ་གཞུང་
གླིང་དང་དར་མ་མཉམ་དུ་དཀྲོལ་བ་ཞིག་ཡིན།
《མིག་ཡིད་རྣ་བའི་དགའ་སྟོན་》 ནང་གསལ་བའི་གར་རོལ་གྱི་
ཚིག་དོན་གང་དག་ཡིན།
ལན། ཆོས་ཕྱོགས་ཀྱི་སྐྱབས་གནས་དང་སྲིད་འཛིན་གྱི་དབང་ཕྱོགས་མི་
སྣར་བསྟོད་པའི་གར་ཚིག་ཡོད་ལ། ངལ་རྩོལ་མི་དམངས་ཀྱི་བཅོས་མིན་འདུ་
ཤེས་མཚོན་པའི་དམངས་གཞས་ཀྱི་ཚིག་ཀྱང་ཡོད་པ་ཡིན།
སྐབས་དེར་ལ་དྭགས་དང་སྦལ་ཏི་སོགས་སྟོད་མངའ་རིས་སྐོར་
གསུམ་ནས་བསྡུས་པའི་དམངས་ཁྲོད་ཀྱི་གླུ་གར་རོལ་དབྱངས་གང་དག་
ཡོད།
ལན། དེའི་གྲས་སུ་ཤོན་སྣ་བཅུ་གསུམ་དང་། སྐྱིད་གླུ། སྡུག་གླུ། ཆང་གླུ།
ཆོས་གླུ། མཛའ་གླུ། ཟུར་ཟའི་གླུ། ཁ་ཆེ་ཆོས། འབྲོག་ཆོས། མོན་ཆོས་སོགས་
ཡོད་པ་ཡིན།
《མིག་ཡིད་རྣ་བའི་དགའ་སྟོན་》 ནང་གསལ་བའི་གར་རོལ་གྱི་
དབྱངས་ཡིག་ལས་རིགས་པའི་གཞུང་ལུགས་ཀྱི་རྨང་གཞི་ཇི་ལྟར་ཡིན་པ་
བསྟན་འདུག
ལན། དེའི་ནང་། དབྱངས་བདུན་གྲངས་སུ་བགྲང་བ་ཡི། ཚད་ཀྱི་
གཞལ་བྱ་ལས་འདས་པའི།། གླུ་དང་དབྱངས་རྣམས་ཐམས་ཅད་ཀྱི།། དཀྱིལ་
འཁོར་ཡོངས་སུ་རྫོགས་པའི་རྟགས།། ཞེས་རོལ་དབྱངས་ལ་གཞི་རྩའི་དབྱངས་
བདུན་ལས་མེད་ཀྱང་། དེ་དག་ལ་བརྟེན་ནས་གླུ་དབྱངས་རྫོགས་མཐའ་མེད་
པ་ཞིག་གསར་གཏོད་བྱེད་ཐུབ་པ་མ་ཟད། གྲངས་ལས་འདས་པའི་གླུ་
དབྱངས་རྣམས་དབྱངས་བདུན་རང་གི་རྟགས་ལ་བརྟེན་ནས་དབྱངས་ཡིག་
གམ་དབྱངས་རིས་སུ་བཀོད་དེ་ཉར་ཚགས་བྱེད་ཐུབ་པ། དབྱངས་ཀྱི་དཀྱིལ་
འཁོར་ཞེས་བྱ་བའང་རོལ་དབྱངས་མ་ལག་གི་དབྱངས་ཡོད་དོ་ཅོག་ཕྲ་སྦོམ་
གྱི་ཁྱད་པར་ལྟར་ཚད་ཀྱི་གཞལ་བྱེད་རེས་གཟའ་བདུན་གྱིས་དུས་རྟགས་
གཟའ་འཁོར་གཅིག་བྱེད་པ་ལྟར། དབྱངས་བདུན་གྱིས་དཀྱིལ་འཁོར་གཅིག་
གི་ཚད་གཞི་བྱས་ཏེ། དབྱངས་བདུན་ལ་སྒྲའི་སྡེ་པ་གཅིག་བཅས་རོལ་
དབྱངས་ཀྱི་མ་ལག་ནང་སྒྲའི་སྡེ་པ་དེ་འདྲ་མང་པོ་ཡོད་པ་རྣམས་དབྱངས་ཕྲ་
སྦོམ་གྱི་ཁྱད་པར་བཞིན་རོལ་དབྱངས་ཇི་ཡོད་དཀྱིལ་འཁོར་གྱི་རྟགས་དེའི་
ནང་འདུ་བར་མ་ནུས་པ་གཅིག་ཀྱང་མེད་པ་བསྟན་འདུག།
《མཆོད་སྤྲིན་གར་རོལ་》 ནང་སྤྱོད་པའི་སྒྲ་སྙན་དེ་ལ་རྒྱུད་ཇི་ཙམ་
ཡོད་མིན་དང་དེའི་སྒྲ་སྒྲིག་སྟངས་ཇི་ལྟར་ཡིན་ནམ།
ལན། 《མཆོད་སྤྲིན་གར་རོལ་》ནང་སྤྱོད་པའི་སྒྲ་སྙན་ནི་རྒྱུད་སྐུད་
བདུན་ཅན་ལས་གྲུབ་པའི་གསག་སྒྲིག་ཅན་ཞིག་ཡིན། གསག་སྒྲིག་ཞེས་པ་ནི་
སྒྲ་སྙན་གྱི་རྒྱུད་སྒྲིག་སྟངས་ཀྱི་མིང་ཚིག་ཞིག་སྟེ་དེའི་དོན་ནི་སྒྲ་སྙན་སྟེང་གི་
ཕོ་རྒྱུད་ནས་མོ་རྒྱུད་བར་གྱི་གཞལ་བྱེད་དབྱངས་རྣམས་ཚད་གཞི་ངེས་གཏན་
ཞིག་ལ་བརྟེན་ནས་རྒྱུད་རྣམས་དམའ་ས་ནས་མཐོ་ས་བར་སྒྲིག་པ་ཞིག་དང་།
དེའི་གཞི་རྩའི་སྒྲ་སྒྲིག་སྟངས་ནི་མངའ་རིས་བས་རྒོད་པོར་གྲགས་པའི་རྒྱུད་
གཉིས་རེར་སྒྲ་རེ་གཉིས་མེད་ཟུང་མཇུག་གི625དེའི་ཐོག་གཉིས་མེད་ཕྲ་སྦོམ་
ཟུང་འཇུག་གི་སྤྱང་ཀིར་གྲགས་པ་ཞིག་ཡོད་པ་ཡིན།
《མིག་ཡིད་རྣ་བའི་དགའ་སྟོན་》 ནང་གསལ་བའི་གར་ཚིག་
རྣམས་སྒྲ་སྙན་གྱི་ཐེབས་རྒྱུད་ག་གེ་མོ་ཞིག་བསྣན་དགོས་པ་རྣམས་ཡི་གེར་
ཇི་ལྟར་བསྟན་འདུག།
ལན། ཕོ་སྟོང་དང་། སྤྱང་སྟོང༌། བར་སྟོང༌། མོ་སྟོང་སོགས་བསྟན་པ་
ལས། སྟོང་ནི་རྒྱུད་སྐུད་ཐོག་མཛུབ་མོས་མི་བསྣན་པར་མཐེབ་སྟོང་པའི་རྒྱུད་
ཀྱི་དབྱངས་ལ་བརྗོད་པ་དང་། ཕོ་སྟོང་ནི་སྒྲ་སྙན་གྱི་སྟེང་སྒྲ་སྦོམ་ཤོས་དེ་
ཡིན་ཞིང་། སྤྱང་སྟོང་ནི་ཕོ་སྟོང་ལས་ཅུང་མཐོ་བའི་མཐེབ་སྟོང་གི་རྒྱུད་ལས་
དབྱུང་བའི་དབྱངས། བར་སྟོང་ནི་སྐྱང་སྟོང་ལ་དཀྱུས་རིམ་ཚད་ལྡན་བཞིས་
མཐོ་བའི་མཐེབ་སྟོང་གི་རྒྱུད་ལས་དབྱུང་བའི་དབྱངས། མོ་སྟོང་ནི་སྒྲ་སྙན་
སྟེང་བར་སྟོང་ལས་དཀྱུས་རིམ་ཚད་ལྡན་བཞིས་མཐོ་བའི་མཐེབ་སྟོང་གི་
རྒྱུད་ལས་དབྱུང་བའི་དབྱངས་ལ་ཟེར་བ་ཡིན། དེ་བཞིན་སྤྱང་མཛུབ་མནན་
དང་། སྤྱང་སྲིན་མནན། བར་མཛུབ་མནན་དང༌། བར་སྲིན་མནན། མོ་
མཛུབ་མནན་དང༌། མོ་སྲིན་མནན་སོགས་ཡོད་པ་ཡིན།
ནང་མའི་སྐྱིད་སྡུག་ཞེས་པའི་ཚོགས་པ་དེའི་ནང་ཚོགས་མི་ཇི་ལྟར་
ཡིན་མིན་དང་གཙོ་བོའི་བྱེད་སྒོ་གང་དག་སྤེལ་གྱི་ཡོད་དམ།
ལན། ཚོགས་པ་དེའི་ནང་དགེ་རྒན་རྣམ་རྒྱལ་དང༌། བྷ་ཡེ་ཝ་ལི། དལ་
ཞལ་ལི། ཨབ་ཏུ་ར་མ། དར་མདོ་ཚེ་བརྟན་དབང་ཕྱུག ཨ་ཅག་ཡེ་ཙ་སོགས་
མི་རིགས་མ་གཅིག་པའི་དམངས་ཁྲོད་སྒྱུ་རྩལ་མཁས་པ་ཤ་སྟག་ཡིན་ཞིང་།
འཁྲབ་སྟོན་གྱི་བྱེད་སྒོ་གཙོ་བོ་ནི་མང་ཚོགས་ཀྱི་རང་བཞིན་ལྡན་པའི་དུས་
ཆེན་ཁག་དང་། དེ་བཞིན་བཀའ་ཤག་གི་མཛད་སྒོ། རོལ་དབྱངས་ལ་དགའ་
ཞེན་ཆེ་བའི་མི་དྲག་དང་ཚོང་པ་ཁག་གི་གདན་ཞུ་ལྟར་ནང་མ་དང་སྟོད་
གཞས་སོགས་འཁྲབ་སྟོན་བྱེད་པ་ཡིན།
སྐབས་དེར་ལྷ་མོའི་ཚོགས་པ་གང་དག་ཡོད་དམ།
ལན། གཙོ་བོ་གཅུང་རི་བོ་ཆེའི་ལྷ་མོ་ཚོགས་པ་དང༌། རྒྱལ་མཁར་ཆོས་
རྫོང་ལྷ་མོ་ཚོགས་པ། ཤངས་པ་ལྷ་མོ་ཚོགས་པ། སྐྱོར་མོ་ལུང་ལྷ་མོ་ཚོགས་པ་
སོགས་ཡོད་པ་ཡིན།
རྡོ་རིང་བསྟན་འཛིན་དཔལ་འབྱོར་མཆོག་གིས་ནང་མའི་རོལ་
དབྱངས་ཐད་མཛད་རྗེས་ཇི་ལྟར་བཞག་ཡོད་དམ།
ལན། ཁོང་གིས་སྔར་ཡོད་རོལ་མོ་སྒྲ་སྙན་གྱི་ཐོག་པི་ཝང་དང་། གླིང་
བུ། ཡང་ཆིན་སོགས་ཁ་བསྣོན་མཛད་ནས་རོལ་ཆ་སྣེ་མང་མཉམ་གཏོང་བྱེད་
པའི་སྲོལ་དེ་གཏོད་པ་ནས་ནང་མའི་རོལ་དབྱངས་ཀྱི་སྒྱུ་རྩལ་མཐོ་རླབས་
གསར་པ་ཞིག་ཕྱུར་བར་མཛད་རྗེས་བླ་མེད་བཞག་ཡོད་པ་ཡིན།
ནང་མའི་རོལ་དབྱངས་སུ་གཏོགས་པའི་གཞས་གང་དག་ཡོད་དམ།
ལན། ནང་མའི་ཁོངས་སུ་བཀྲ་ལ་ཤིས་པ་དང་། བྱ་ལ་བྱ། བསོད་
ནམས་དབྱངས་ཅན། ནང་ལ་ཆུང་སེ། སྐལ་པ་བཟང་སོང་། ས་གཞི་ལས་མོ་
སོགས་ཡོད།
ནང་མའི་རོལ་དབྱངས་ཀྱི་སྤྱིའི་གྲུབ་ཚུལ་ཇི་ལྟར་ཡིན་ནམ།
ལན། སྤྱིར་འགོ་འཇོག་དང་། དལ་གཞས། འཁྱུག་གཞས་བཅས་གསུམ་
ལས་གྲུབ་པ་ཞིག་ཡིན།
སྟོད་གཞས་ཞེས་པའི་གླུ་གར་རོལ་དབྱངས་དེ་ས་ཆ་གང་དག་ཏུ་
དར་ཁྱབ་ཆེ་བ་ཡོད་དམ།
ལན། སྟོད་གཞས་ནི་ཡར་ཀླུང་གཙང་པོའི་སྟོད་བརྒྱུད་ཀྱི་དིང་རི་དང་
ལྷ་རྩེ། ངམ་རིང་སོགས་ཀྱི་ཁུལ་དུ་ཆེས་དར་ཁྱབ་ཆེ་བའི་གླུ་གར་གྱི་རིགས་
ཤིག་ཡིན་ཅིང་། བོད་ཀྱི་སྲོལ་རྒྱུན་རོལ་མོ་སྒྲ་སྙན་གྱིས་རམ་དཀྲོལ་བྱས་པ་
ལས་སྒྲ་སྙན་ཞབས་བྲོ་ཡང་བརྗོད་པ་ཡིན། ཕྱིས་སུ་དགའ་ལྡན་ཕོ་བྲང་གི་
སྲིད་དབང་བཙུགས་རྗེས་བོད་ཀྱི་རིག་གནས་སྤེལ་རེས་དར་ཁྱབ་ཏུ་སོང་སྟེ།
སྟོད་གཞས་ཀྱང་རིམ་བཞིན་དབུས་ལྷ་སའི་ཁུལ་དུ་དར་ནས་དབུས་ཀྱི་
དམངས་གཞས་ཀྱི་ཁྱད་ཆོས་གཞིར་བྱས་བསྒྱུར་བཟོ་མཛད་པཪ་སྔར་གྱི་བློ་
གཤོགས་ཆེ་ཞིང་འཁྲུག་ཆ་ལྡན་པའི་སྟོད་ཀྱི་གླུ་གར་དེ་ཞི་དུལ་བག་ཕེབས་
དང་ཡང་ཤ་དོད་པའི་ལྷ་སའི་སྟོད་གཞས་ཞིག་ཀྱང་གྲུབ་ཡོད་དེ། དེང་གི་
ཆར་བོད་ཁུལ་དུ་སྟོད་གཞས་རིགས་གསུམ་ཙམ་མཆིས་པར་ལྷ་སའི་སྟོད་
གཞས་དང་ལྷ་རྩེའི་སྟོད་གཞས། དིང་རིའི་ལྷོ་གཞས་བཅས་སོ།
སྟོད་གཞས་ཀྱི་རྒྱང་གཞས་དང་འཁྲུག་གཞས་གཉིས་ཀྱི་འབྲེལ་བ་ཇི་
ལྟར་ཡིན་ནམ།
ལན། སྟོད་གཞས་ཀྱི་རྒྱང་གཞས་དང་འཁྲུག་གཞས་གཉིས་ཀྱི་རོལ་
དབྱངས་ཐད་མ་དབྱངས་དང་བུ་དབྱངས་ལྟར་གྱི་འབྲེལ་བ་ལྡནཡོད་དེ།
རོལ་དབྱངས་ཀྱི་མྱུར་ཚད་ལ་དལ་འགྲོས་དང་མགྱོགས་འགྲོས་ཕུད། དབྱངས་
རྟ་རྩ་བའི་ཆ་ནས་རྒྱས་བསྡུས་བརྐྱང་བསྐུམ་ཙམ་ལས་གཞི་རྩའི་སྒྲ་དབྱངས་
སྤྱིར་ན་དབྱེ་བ་ཆེས་ཆེར་ལྡན་མེད།
དགེ་ལུགས་པའི་ཆོས་ལུགས་རོལ་དབྱངས་སུ་གང་དག་ལྡན་ཡོད་
དམ།
ལན། ལྷ་ཚོགས་དགྱེས་པའི་མཆོད་སྤྲིན་དང་། གསེར་སྐྱེམས། བསྐང་
གསོ་སོགས་སྒྲུབ་མཆོད་དབང་བསྐུར་རབ་གནས་དང་། དུས་མཆོད། གཤིན་
དོན། སྦྱིན་སྲེག་བཅས་དྲུག་ལ་འཇུག་པའི་རོལ་དབྱངས་དང་། གསང་སྔགས་
ཀྱི་ཆོ་གའི་རོལ་དབྱངས། གར་འཆམ་དང་སེར་སྦྲེང་སོགས་ཀྱི་རོལ་དབྱངས་
བཅས་རྣམ་གྲངས་མང་དག་ཞིག་ཡོད་དོ།
དེ་དག་ཡིག་ཐོག་ཏུ་ཇི་ལྟར་བཀོད་ཡོད་དམ།
ལན། དེ་དག་སོ་སོར་ཞལ་འདོན་ཆོས་སྤྱོད་ཀྱི་རྟ་དབྱངས་རྣམས་
དབྱངས་རིས་སུ་བཀོད་པ་གང་ཞིག རོལ་མོ་ཁག་ལའང་རྔ་ཚིག་དང་དུང་
ཚིག། འཆམ་ཡིག་ཞེས་གར་འཆམ་གྱི་གོ་རིམ་དང་ལུས་ཀྱི་སྟངས་སྟབས་
སོགས་ཞིབ་པར་དབྱངས་ཡིག་དང་ཡི་གེའི་ལམ་དུ་བཀོད་ཡོད་དོ།
བོད་ཀྱི་ལོ་རྒྱུས་ཐོག་མཆོད་སྤྲིན་གར་རོལ་དེ་ཐོག་མར་གང་འདྲ་
བྱས་ནས་བྱུང་ཡོད་དམ།
དུས་རབས་བཅུ་བདུན་པའི་ནང་རྒྱལ་མཆོག་ལྔ་པ་ཆེན་པོ་དགའ་ལྡན་
ཕོ་བྲང་གི་ལུགས་གཉིས་ཀྱི་གསེར་ཁྲིར་མངའ་བརྙེས་ཏེ་མདུན་ས་ཆེན་པོར་
མཆོད་པ་སྣ་ཚོགས་ཀྱི་ཁྲོད་ལས་ཁྱད་དུ་འཕགས་པའི་མཆོད་སྤྲིན་གར་རོལ་
དེ་བཞིན། ཐོག་མར་གཙང་པ་སྡེ་སྲིད་ཀྱིས་བོད་ལ་སྲིད་ཀྱི་འཁོར་ལོ་བསྒྱུར་
བའི་དུས་ནས། སྟོད་མངའ་རིས་དང་། ལ་དྭགས། སྦལ་ཏི་སོགས་ནས་གླུ་གར་
རོལ་དབྱངས་ལ་མཁས་པའི་གར་པ་མང་པོ་བསྐོངས་ཏེ་གཞིས་རྩེ་བསམ་
གྲུབ་རྩེར་གར་པ་སྒྲིག་འཛུགས་བྱས་ཏེ་འཁྲབ་སྲོལ་ཐོག་བྱུང་བ་སོགས།
《མིག་ཡིད་རྣ་བའི་དགའ་སྟོན་》ལས། རྣ་བ་ཡིད་ཡུལ་ལ་བདེ་བའི་རོལ་མོའི་
རིགས་སོགས་ཇི་སྙེད་ཅིག་ཡོད་པའི་ནང་ནས་མཆོག་ཏུ་གྱུར་པ་ནི་སྟོད་
མངའ་རིས་སྐོར་གསུམ་ལ་བོད་ཆོས་རྒྱལ་གྱི་གདུང་དྲི་མ་མེད་པའི་དུས་ནས་
ཁ་ཆེ། འབྲོག་པ། མོན་སོགས་ནས་འོངས་པ་དང་། བསྐོར་གསུམ་རང་བཅས་
ཀྱི་གླུ་གར་གྱི་རིགས་ལ་ཐུགས་བཞེད་ཆེ་བའི་གཙང་སྡེ་སྲིད་ཀྱིས་མི་སྣར་སྐྱིད་
སྟོད་པ་བཏང་སྟེ། འབའ་ལི། ཁྱི་གུ་དོན་གྲུབ།དགའ་མུ་ནི། ཇོ་བཟང་རྣམས་
འབྱོར་པའི་སྲོལ་གྱི་མགོ་གཏོད་ཅིང་དར་རྒྱས་མཛད། རྗེས་སུ་རོལ་མོ་བ་གུ་
ཏི་ཡང་འབྱོར་པའི་རང་བཞིན་ཉམས་འཆར་གྱི་རྣམ་པ་མིན་པའི་རོལ་མོའི་
གདངས་དང་བསྟུན་པའི་ལུས་ཀྱི་རྣམ་འགྱུར་ཉེར་གཅིག་ཏུ་ཕྱེ། རྟ་རིང་བ་
རྣམས་རྟ་ཐོག་དང་དར་འཕྱར་གཡུལ་བཤམ་པ་སོགས་ཀྱི་དུས་གཏོང་བ། དེ་
ནང་གོ་སླ་བའི་རིགས་རོལ་མོ་ཆུང་བར་གཏོང་བའི་ཕེབས་རྔ་ཞེས་བདུན་
ནམ་བརྒྱད་དུ་ཕྱེ་བའི་རྔམ་ཆེན་གྱི་ལས་ཕལ་ཆེར་ལ་འདི་ཉིད་དར་རྒྱས་སུ་
མཛད་པའི་མདོ་གདར་མར་གྲགས་ཤིང༌། ཞེས་གཙང་པ་སྡེ་སྲིད་ཀྱི་སྐབས་
སུ་གར་རོལ་གྱི་སྲོལ་གཏོད་པ་དེ་རྒྱུད་རིམ་དང་པོ་དེ་ཡིན་ཞིང་། དེ་རྗེས་གུ་
ཤི་ཧན་གྱིས་སོག་དམག་དྲངས་ཏེ་གཙང་པ་སྡེ་སྲིད་ཀྱི་སྲིད་དབང་འཕྲོག་ཏེ་
གར་རོལ་ཡང་རྒྱལ་མཆོག་ལྔ་པ་ཆེན་པོར་ཕུལ་སྟབས། གཙང་གི་གར་པ་
སོགས་སྐྱེ་བོ་ཕལ་པ་རྣམས་ཀྱིས། སྡེ་པ་གཙང་པ་གུ་ཤིའི་ཨ་དྲུང་ལ་འཐས་ན།
མདོ་གདར་མ་རྒྱལ་པོ་མཆོད་ཡོན་ལ་ཕུལ་གཏོང༌། ཞེས་གར་གླུར་བཏང་བ་
དེའི་དོན་ལྟར། གར་རོལ་འདི་ཡང་རྒྱལ་མཆོག་ལྔ་པ་ཆེན་པོ་ནས་བཟུང་ཕོ་
བྲང་པོ་ཏ་ལར་ཞྭ་སེར་གྱི་བསྟན་པའི་དབང་པོ་ཏཱ་ལའི་སྐུ་ཕྲེང་རིམ་བྱོན་
རྣམས་ཀྱི་མདུན་སར་འཕུལ་བའི་མཆོད་པའི་སྤྲིན་གྱི་གར་རོལ་ཡང་སྐབས་
འདི་དུས་བྱུང་ཡོད་དོ།
གར་གྱི་རྩ་འཛིན་《མིག་ཡིད་རྣ་བའི་དགའ་སྟོན་》ཞེས་པ་འདི་
དུས་གང་འདྲ་ཞིག་ལ་དེབ་ཐེར་དུ་འཁོད་པ་རེད་དམ།
ལན། གར་གི་དེབ་ཐེར་འདིའི་སྔོན་འགྲོའི་ནང༌། སྐབས་འདི་དུས་གུ་
ཏིའི་བུ་བཀྲ་ཤིས་ཀྱིས་སྒྲ་སྙན་གྱི་རྒྱུད་ལས་དབྱངས་ཀྱི་རྩ་བ་སྤྲད་ཅིང་། བྱ་སྒོ་
བ་བློ་བཟང་དབང་ཕྱུག་དང་། ཁང་འོག་དངོས་གྲུབ་གིས་ཡི་གེ་དང་ཚིག་ཏུ་
བརྩམ་ནས་གཏན་དུ་ཕབ་པའི་གླུ་གར་གྱི་རྩ་ཚིག་འདི་རབ་བྱུང་བཅུ་གཉིས་
པའི་རྣམ་བྱུང་བྱུང་བ་གསུམ་ལྡན་གྱི་ལོ། འབྲས་ལྡན་གྱི་དུས།ཁྲུམས་ཟླ་བ་ཕྱི་
མའི་དཀར་ཕྱོགས་ཀྱི་རྫོགས་པ་དང་པོ། དྲང་སྲོང་ཟླ་མཚམས་ཀྱི་དགའ་
མགུར་སྤྱོད་པའི་འཆི་མེད་གྲུབ་པའི་སྦྱོར་བའི་ཉིན། གནའ་བོའི་ལུགས་བཟང་
ཡ་རབས་སྲོལ་གཏོད་པའི་དེབ་ཐེར་མིག་ཡིད་རྣ་བའི་དགའ་སྟོན་འགུགས་
པའི་ལྕགས་ཀྱོ་ཞེས་བྱ་བ་བཀོད་པ་ལ། ཞེས་པ་ལྟར་ན་དེབ་ཐེར་འདི་སྤྱི་ལོ་
1688ལོའི་བོད་ཟླ་བརྒྱད་པའི་ཚེས་བཅོ་ལྔ་ཉིན་ལེགས་གྲུབ་བྱུང་བ་དེ་དེབ་
ཐེར་ལ་བཀོད་པའི་གར་གི་རྩ་འཛིན་ཐོག་མར་འདི་རེད།
《མིག་ཡིད་རྣ་བའི་དགའ་སྟོན་》 གྱི་སྔོན་འགྲོའི་ནང་དུ་གསལ་
བའི། དབྱངས་བདུན་གྲངས་སུ་བགྲང་བ་ཡི། ཚད་ཀྱི་གཞལ་བྱ་ལས་འདས་
པའི། གླུ་དང་དབྱངས་རྣམས་ཐམས་བཅད་ཀྱི། དཀྱིལ་འཁོར་ཡོངས་སུ་
རྫོགས་པའི་རྟགས།ཞེས་པའི་གོ་དོན་གང་ཡིན་ནམ།
ལན། འདིའི་གོ་དོན་ནི་རོལ་དབྱངས་ལ་གཞི་རྩའི་དབྱངས་བདུན་
ལས་མེད་ཀྱང་། དེ་དག་གིས་གླུ་དབྱངས་རྫོགས་མཐའ་མེད་པ་ཟིན་ཐོར་
བཀོད་ཐུབ་པ་མ་ཟད། གྲངས་ལས་འདས་པའི་རྟ་དབྱངས་རྣམས་དབྱངས་
བདུན་རང་གི་རྟགས་ལ་བརྟེན་ནས་དབྱངས་ཡིག་གམ་དབྱངས་རིས་སུ་
བཀོད་དེ་ཉར་ཚགས་བྱེད་ཐུབ་པ་དང་། དབྱངས་ཀྱི་དཀྱིལ་འཁོར་ཞེས་བྱ་
བའང་རོལ་དབྱངས་མ་ལག་གི་དབྱངས་ཡོད་དོ་ཅོག་རྣམས་ཕྲ་སྦོམ་གྱི་
ཁྱད་པར་ལྟར་ཚད་ཀྱི་གཞལ་བྱེད་རེས་གཟའ་བདུན་གྱིས་དུས་རྟགས་
གཟའ་འཁོར་གཅིག་དང་མཚུངས་ཏེ། དབྱངས་བདུན་གྱིས་དབྱངས་འཁོར་
གཅིག་གི་ཚད་གཞི་བྱས་ཏེ། དབྱངས་བདུན་ལ་སྒྲའི་སྡེ་པ་གཅིག་བཅས་རོལ་
དབྱངས་ཀྱི་མ་ལག་ལ་སྒྲའི་སྡེ་པ་དེ་འདྲ་མང་པོ་ཡོད་པ་རྣམས་དབྱངས་ཕྲ་
སྦོམ་གྱི་ཁྱད་པར་དབྱེ་བའི་དཀྱིལ་འཁོར་གྱི་རྟགས་དེ་དག་ལས་མཚོན་པར་
བགྱིས་པ་ཞིག་ཡིན་པའི་རོལ་དབྱངས་ཀྱི་གཞི་རྩའི་རིག་པའི་གཞུང་ལུགས་
ཁུངས་དག་ཞིག་རེད།
མཆོད་སྤྲིན་གར་རོལ་གྱི་གླུ་གར་རོལ་དབྱངས་ལ་ཁྱད་ཆོས་གང་
ཡོད་དམ།
ལན། མཆོད་སྤྲིན་གར་རོལ་ལ་གར་དང༌། གར་གླུ།ཕེབས་རྔ་དང་འཇམ་
རོལ་སོགས་གཙོ་བོ་ཁག་གསུམ་ཡོད་པ་ལས། གར་ལ་གྲི་གར་དང་། ཕོ་གར།
མོ་གར། གཞན་ཡང་རྨ་བྱ་དྲེད་མོང་གི་གར་བཅས་ཡོད་པ་རྣམས་ལ་སུར་སྣ་
དང་གཞུང་གླིང་གི་དབྱངས་ལ་མདོ་གདར་བརྡུངས་ཏེ་རམ་འདེགས་བྱེད་
བཞིན། གར་ཕྲུག་པ་རྣམས་ཀྱིས་གོས་ཆེན་རྒྱ་སའི་ཕྱུ་པ་དང་། གར་ལྷམ་
འཇའ་ཆེན་གར་པའི་ཁྲུ་ཞྭ་སོགས་གྱོན་ནས་གར་འཁྲབ་ཅིང༌། དེའི་རོལ་
དབྱངས་ནི་འགྲོས་བརྡབ་ཚིགས་ལྷུག་མ་ཡིན་སྟབས་དབྱངས་འགྲོས་ཅུང་
རང་དབང་ལྡན་པ་གང་ཞིག་ལ་སུར་གླིང་གི་འགྱུར་ཁུག་ཤིན་ཏུ་མང་བ་
རྣམས་མདོ་གདར་ཕོ་མོ་ཆ་བསྒྲིགས་ཏེ་བརྡུང་བའི་སྒྲ་དང་ལྷན་དུ་འབུད་དེ་
འགྱིང་ཉམས་ལྡན་པའི་གར་རོལ་གྱི་ཁྱད་ཆོས་ཇི་བཞིན་ལྡན་ཡོད། ཕེབས་རྔ་
དང་འཇམ་རོལ་ཞེས་རོལ་ཆ་ཁོ་ན་དཀྲོལ་བའི་རོལ་དབྱངས་ཞིག་ཡིན་ཞིང་།
ཕེབས་རྔར་སུར་གླིང་དང་མདོ་གདར་མཉམ་དུ་དཀྲོལ་དགོས་པ་དང་།
འཇམ་རོལ་ཞེས་པར་གཞུང་གླིང་དང་དར་མ་མཉམ་དུ་དཀྲོལ་དགོས་པ་
ལས་སུར་སྣ་གཏོང་སྲོལ་མེད་པ་སོགས་དེ་དག་གི་རོལ་དབྱངས་ཀྱི་ཁྱད་ཆོས་
ནི་གར་རོལ་དང་གཉིས་སུ་མ་མཆིས། གར་གླུ་ནི་སུར་སྣ་དང་མདོ་གདར་གྱི་
བྱེད་ལས་མེད་པར་རྒྱལ་མཆོག་ལྔ་པ་ཆེན་པོའི་སྐུ་དུས་སྒྲ་སྙན་རྒྱུད་བདུན་
པ་དང་། པི་ཝང་། གླིང་བུ་སོགས་ཀྱི་རམ་འདེགས་འོག་གར་ཕྲུག་རྣམས་ཀྱིས་
མགྲིན་པ་གཟེངས་སུ་ཐོན་པོས་གར་གླུ་གཏོང་གི་ཡོད།
《མིག་ཡིད་རྣ་བའི་དགའ་སྟོན་》 ནང་གསལ་བའི་གར་རོལ་གྱི་
ཚིག་དོན་གཙོ་བོ་གང་ཡིན་ནམ།
ལན། མཐོ་རིས་ཀྱི་དཔལ་ལ་སྤྱོད་པའི་མཆོད་སྤྲིན་གར་རོལ་དུ་གྲགས་
པ་དེའི་གླུ་ཚིག་གི་བརྗོད་བྱར་ཆོས་ཕྱོགས་ཀྱི་སྐྱབས་གནས་དང་སྲིད་ཕྱོགས་
ཀྱི་དབང་འཛིན་མི་སྣར་བསྟོད་པའི་དཔྱིད་ཀྱི་རྒྱལ་མོའི་དབྱངས་སྙན་ཡོད་
ལ། སྟོད་མངའ་རིས་སྐོར་གསུམ་གྱི་དམངས་ཁྲོད་ནས་མཆོད་སྤྲིན་གར་རོལ་
དུ་བསྡུས་ཏེ་ངལ་རྩོལ་མི་དམངས་ཀྱི་འདུ་ཤེས་བཅོས་མིན་རང་སོར་གནས་
པའི་བྱིའུ་ཆུང་འཇོལ་མོའི་བབ་ཆགས་ཀྱི་གསུངས་སྙན་ཡང་མང་དག་ཡོད་
པ་བཅས་ཞིབ་པར་དབྱེ་ན་ཁག་གསུམ་མཆིས་ཏེ། དེ་ཡང་དགའ་ལྡན་ཕོ་བྲང་
གི་སྲིད་དབང་མངའ་བརྙེས་ཏེ་ཕོ་བྲང་པོ་ཏ་ལར་གར་དར་མ་ཐག་ཆེད་
མངགས་གར་གསར་པ་ཁག་གཅིག་གསར་གཏོད་བྱེད་དུ་བཅུག་ཡོད་པ་དེ་
དག་གི་ཚིག་དོན་གཙོ་བོ་ནི་ནང་པ་སངས་རྒྱས་པའི་སྐྱབས་གནས་དཀོན་
མཆོག་གསུམ་དང་།དེ་བཞིན་ཞྭ་སེར་གྱི་བསྟན་པའི་བདག་པོ་ཏཱ་ལའི་བླ་མ་
སྐུ་ཕྲེང་ལྔ་པ་ངག་དབང་བློ་བཟང་རྒྱ་མཚོ་སོགས་ལ་བསྔགས་བརྗོད་བྱེད་པ་
དེ་དག་གི་ཚིག་དོན་ནི་རིགས་དང་པོ་དེ་རེད། ལོ་རྒྱུས་ཀྱི་ཐོག་བྱུང་བའི་གལ་
ཆེའི་དངོས་ཡོད་གནས་ཚུལ་རྣམས་གར་རོལ་གྱི་ཚིག་ཏུ་བཅུག་ཏེ་སྐབས་དེ་
ཤེས་ཀྱི་བསམ་པའི་འདུ་ཤེས་དྲང་པོར་མཚོན་པར་བྱེད་པའི་ལ་དྭགས་དང་
གཙང་པ་སྡེ་སྲིད་སྐབས་ཀྱི་གར་རྙིང་ཁག་གཅིག་ཡོད་པ་དེ་དག་དང་
མཚུངས་པར། དགའ་ལྡན་ཕོ་བྲང་པའི་དུས་ཀྱི་གར་རོལ་རེ་གཉིས་ལའང་དེ་
དག་གི་སྲོལ་རྒྱུན་འཛིན་ཏེ་ལོ་རྒྱུས་དང་འབྲེལ་ཡོད་ཀྱི་ཚིག་གར་གླུར་གཏོང་
བ་སོགས་ནི་རིགས་གཉིས་པའོ།། སྐབས་དེར་ལ་དྭགས་དང་སྦལ་ཏི་སོགས་
སྟོད་མངའ་རིས་སྐོར་གསུམ་གྱི་ཡུལ་གྲུ་ཁག་ནས་མཆོད་སྤྲིན་གར་རོལ་དུ་
བསྡུད་པའི་དམངས་ཁྲོད་གླུ་གར་རོལ་དབྱངས་ཀྱི་གྲས་སུ་ཤོན་སྣ་བཅུ་
གསུམ་དང་། སྐྱིད་གླུ། སྡུག་གླུ། ཆང་གླུ། ཆོས་གླུ། མཛའ་གླུ། ཟུར་ཟའི་གླུ། ཁ་ཆེ་
ཆོས། འབྲོག་ཆོས། མོན་ཆོས་སོགས་ཡོད་པ་དེ་དག་གི་ཚིག་བཅོས་མིན་རང་
གསོར་བཞག་ཡོད་པ་ལས་རྒྱ་ཆེའི་ངལ་རྩོལ་མི་དམངས་ཀྱི་བབ་ཆག་གི་
བསམ་པའི་འདུ་ཤེས་ཇི་བཞིན་མཚོན་པར་བྱས་ཡོད་པ་རྣམས་རིགས་གསུམ་
ཡིན་པ་བཅས་སོ།
《མིག་ཡིད་རྣ་བའི་དགའ་སྟོན་》ནང་གསལ་བའི་གར་རོལ་གྱི་
དབྱངས་ཡིག་དེར་ཁྱེད་ཀྱིས་གདེང་འཇོག་གང་འདྲ་གནང་གི་ཡོད་
དམ།
ལན། གར་གི་དབྱངས་ཡིག་དེ་སྐབས་དེ་དུས་ནས་ཆེས་སྔོན་ཐོན་གྱི་
དབྱངས་ཡིག་ཞིག་ཡིན་ཏེ། དེས་སྟོད་མངའ་རིས་བསྐོར་གསུམ་གྱི་དམངས་
ཁྲོད་གླུ་གར་རོལ་དབྱངས་རྣམས་ཇི་བཞིན་དབྱངས་ཡིག་ཐོག་ཏུ་བཀོད་ཐུབ་
ཡོད་པ་ཕུད། ད་དུང་སྐབས་དེའི་གཞས་མ་ཨོ་རྒྱན་བུ་ཁྲིད་ཀྱིས་འཁྱེར་ཡོང་
བའི་ཁ་ཆེའི་གཞས་གར་ཏཀྴ་ཞེས་པ་དང་། བལ་པོའི་དམངས་གར་རྒྱལ་པོ་
ངོ་ཅན་ཞེས་པ་སོགས། གར་གླུ་དང་རིགས་གཞན་གྱི་གཞས་གདངས་ཡོད་དོ་
ཅོག་ཚང་མ་ཇི་མ་ཇི་བཞིན་དུ་དབྱངས་ལ་བཀོད་ཐུབ་གྱི་ཡོད་པ་དེས།
སྐབས་དེར་ཤེས་སུ་དབྱངས་ཡིག་འདི་ནི་ཅུང་ཚན་རིག་དང་ལྡན་པའི་སྔོན་
ཐོན་གྱི་དབྱངས་ཡིག་ཞིག་ཡིན་པ་རྟོགས་ཐུབ་བོ།
དུས་རབས་བཅུ་བདུན་པ་ནས་བཟུང་བོད་ཀྱི་སྒྲ་སྙན་རོལ་ཆ་རྒྱུད་
འཛིན་གང་འདྲ་བྱུང་ཡོད་དམ།
ལན། དུས་རབས་བཅུ་བདུན་པའི་ནང་གངས་ལྗོངས་སུ་སྒྲ་སྙན་རོལ་ཆ་
རིགས་གཉིས་བྱུང་ཡོད་དེ། གཅིག་ནི་གར་རོལ་ལ་དར་བའི་སྒྲ་སྙན་རྒྱུད་
བདུན་པ་དང་། ཅིག་ཤོས་ནི་དམངས་ཁྲོད་དུ་དར་རྒྱས་ཆེ་བའི་རྒྱུད་དྲུག་སྒྲ་
སྙན་དེ་གཉིས་ཡིན་ཞིང་། མངའ་རིས་ཀྱི་དམངས་ཁྲོད་དུ་ཁོ་ཚོས་རྒོད་པོ་
ཞེས་བྱ་བའི་རྒྱུད་དྲུག་རོལ་མོ་ཞིག་མཐོ་སའི་ཆུ་དམའ་སར་ཤུགས་ཀྱིས་
འབབ་འགྲོ་བ་ལྟར། དིང་རི་དང༌། ལྷ་རྩེ། ས་སྐྱ་སོགས་ལ་ཁྱབ་གདལ་བྱུང་བ་
དང༌། དེས་རམ་དཀྲོལ་བྱས་ཏེ་འཁྲབ་པའི་སྒྲ་སྙན་ཞབས་བྲོ་སྟེ་སྟོད་གཞས་
དང་ལྷན་དུ་གཙང་ཁུལ་དང་དབུས་ཁུལ་གྱི་དམངས་ཁྲོད་དུ་དར་བ་དེ་དག་
ལ། རོལ་མོའི་རིགས་གཞན་ལས་ལེགས་པར་སྦྱར་བའི་སྐད་དུ་ཏམྦུ་ར་སྟེ་རྒྱུད་
མང་དེ་གཉིས་ལ་རྒྱུད་ཀྱི་གྲངས་ཆ་བཅུ་དྲུག་པ་ཉི་ཤུ་པ་བརྒྱད་པ་ལ་སོགས་
ཇི་སྙེད་ཀྱང་གཙང་སྡེ་སྲིད་ནས་དར་རྒྱས་ཆེ་བའི་རོལ་མོ་སྤྱིའི་མིང་བྲེ་བྲག་
ཏུ་ཆགས་པའི་སྒྲ་སྙན་ཞེས་སམ་སྒྲ་འབྱུང་བའི་གཟུགས་ཀྱི་སྒྲ་བརྙན་ཏེ་
མངའ་རིས་པ་རྣམས་ཀྱི་རྒོད་པོར་གྲགས་པའི་རྒྱུད་དྲུག་པ་ཕྲ་སྦོམ་འབྲིང་
གསུམ་གྱི་སྐད་སྣ་གསུམ་དང་གཉིས་མེད་ཕྲ་སྦོམ་ཟུང་འཇུག་གི་སྤྱང་ཀིར་
གྲགས་པ་དབྱེ་བ་བཞིར་ཕྱེ་བ། ཞེས་སྐབས་དེ་དུས་ནས་གངས་ལྗོངས་ཀྱི་རྒྱུད་
བརྡུང་རོལ་ཆཪ་སྒྲ་སྙན་ནམ་སྒྲ་བརྙན་ཞེས་པའི་མིང་དངོས་སུ་བཏགས་པ་
དང༌། རྗེས་སུ་དུས་རབས་བཅོ་བརྒྱད་ཀྱི་ནང་རྡོ་རིང་བསྟན་འཛིན་དཔལ་
འབྱོར་གྱིས། གཞུང་གི་གར་པ་མགོན་སྐྱབས་ཚེ་རིང་དང་སྡེ་དཔོན་ལྷ་རྒྱ་རི་
བའི་ཕྱག་ཕྱི་དྲག་གྲས་དགོས་དགོས་གཡུལ་རྒྱལ་རྣམ་གཉིས་ཆེད་དུ་འབོད་
མི་བཏང་སྟེ་ཉིན་རེའི་གུང་ཚིགས་ཀྱི་རྒྱབ་ཡོན་ཏན་སློབ་སྦྱོང་གི་བར་གསེང་
ཕྲན་བུ་རེ་ཡོང་གི་ཡོད་དུས་དེར་ངེས་རང་དང་ཟླ་བོ་སྐད་དང་རིག་པ་
ལེགས་པ་བཞི་ལྔ་ཙམ་ལ་གར་པ་དགོན་ཚེས་མངའ་རིས་ཀྱི་སྒྲ་སྙན་དང་། པི་
ཝང་། གླིང་བུ་སོགས་རོལ་མོའི་བྱེ་བྲག་དང་གར་གླུ་བཅས་སློབ་སྦྱོང་བྱེད་
འཇུག་པ་དང་། ཞེས་དང་། ཡང་དེང་དུས་བོད་དུ་མངའ་རིས་སྒྲ་སྙན་དང་
ལྷན་ཅིག་རྒྱའི་ཡང་ཆིང་དང༌། འཕྲེད་གླིང་གཉིས་བཅམས་ནས་གཏོང་སྲོལ་
ཐོག་མའི་ལག་འཁྲིད་ཀྱི་རྒྱུན་འཛུགས་པའི་བྱེད་པོ་ནི་ཁོ་བོ་ལགས། ཞེས་རྒྱུད་
དྲུག་སྒྲ་སྙན་གྱི་ཐོག་མའི་འབྱུང་ཁུངས་སྨོས་ཆེད་རྡོ་རིང་བསྟན་འཛིན་
དཔལ་འབྱོར་གྱིས་མངའ་རིས་སྒྲ་སྙན་ཞེས་ནན་བཤད་གནང་ཡོད་ཅིང༌།
ཕྱིས་སུ་མདོ་སྨད་ཁུལ་དུ་དར་རྗེས་ཀྱང་རོལ་ཆ་དེར་མངའ་རིས་སྒྲ་སྙན་ཞེས་
འབོད་ཚུལ་རྒྱུན་འཛིན་བྱུང་བའོ།
བོད་ཀྱི་རོལ་ཆ་པི་ཝང་གི་སྐོར་རགས་ཙམ་ངོ་སྤྲོད་གནང་ན་འགྲིག་གམ།
ལན། པི་ཝང་ནི་བསྟན་པ་ཕྱི་དར་གྱི་སྐབས་སུ་བོད་ལ་བྱུང་བའི་གཞུ་
འཐེན་རྒྱུད་དཀྲོལ་རོལ་ཆ་ཞིག་ཡིན་པ་དེར་ལོ་ངོ་ཆིག་སྟོང་ལྷག་ཙམ་གྱི་ལོ་
རྒྱུས་མཆིས་ཏེ། སྐབས་དེ་རང་དུ་བྱུང་བའི་རྒྱ་གར་གྱི་པཎྜི་ཏ་སྨྲི་ཏི་སྟེ། བོད་
སྐད་དུ་དྲན་པའི་ཡེ་ཤེས་གྲགས་པ་ཞེས་པ་དེས་སྨྲ་བའི་སྒོ་མཚོན་ཆ་ལྟ་བུ་
ཞེས་བྱ་བ་ལས་སྒྲའི་གནས་ལས་བྱེད་པ་དང་ཕྲད་པས་སྒྲ་ཇི་ལྟར་བྱུང་བ་
བསྟན་པ་དཔེར་ན་པི་ཝང་གི་སྒྲ་ཁོག་པ་དང་། པགས་པ། ལག་རྟེན་ལ་
སོགས་པ་ཐམས་ཅད་ལས་སྒྲ་བྱུང་སྟེ། དེ་བཞིན་དུ་གནས་འདི་རྣམས་ཀྱི་སྤྱིའི་
ཚོགས་པ་ནས་ཡི་གེ་རྣམས་ཀྱི་སྒྲ་འབྱུང་ངོ་། རེ་རེའི་ཆ་དག་ཅེས་བྱ་བ་ནི་
དཔེར་ན་པི་ཝང་གི་སྒྲ་དེ་དག་ཕོ་སྒྲ་ཕོ་རྒྱུད་ལས་བྱུང༌། མོ་སྒྲ་མོ་རྒྱུད་ལས་
བྱུང་བ་བཞིན། གནས་དེ་འདི་དག་སོ་སོ་ལས་ཡི་གེ་སོ་སོའི་སྒྲ་ཤས་ཆེར་
འབྱུང་སྟེ། ཞེས་པ་དེས་སྐབས་དེར་ཕོ་རྒྱུད་དང་མོ་རྒྱུད་གཉིས་ཅན་གྱི་པི་
ཝང་དེ་བྱུང་ཟིན་པར་མངོན། གཞན་ཡང་བོད་ཀྱི་ཤར་ཕྱོགས་ས་མ་འབྲོག་
ཁུལ་དུ་འབྲོང་ངམ་གཡག་གི་རྭ་ཅོ་ལས་བཟོས་པའི་པི་ཝང་གིས་ཡུལ་གྱི་
དམངས་ཁྲོད་དུ་སྒོར་བྲོ་སོགས་ལ་རམ་འདེགས་ཀྱིས་རོལ་མོ་དཀྲོལ་བཞིན་
བྲོ་ཡང་ཟུང་དུ་འཁྲབ་སྲོལ་ཡོད་པ་རེད། དེ་བཞིན་རྒྱལ་བ་སྐུ་ཕྲེང་ལྔ་པའི་
དུས་ནས་ལྷ་སར་ནང་མའི་སྐྱིད་སྡུག་བྱུང་བ་དང་དེའི་རྗེས་ཀྱི་ལོ་རྒྱུས་དུས་
རབས་ག་གེ་མོ་ཞིག་གི་ནང་པི་ཝང་གི་རིགས་དལ་ཆིངས་ཞེས་པ་ཞིག་བྱུང་
བ་དེ་གཙོ་བོ་སྟོད་གཞས་དང་ནང་མའི་རམ་འདེགས་ལ་རོལ་ཆ་གཞན་དང་
མཉམ་དུ་གཏོང་གི་ཡོད་ཅིང་། ཕྱིས་སུ་སྟོད་གཞས་དང་ནང་མའི་རོལ་ཆ་
རྒྱས་པཪ་དཀྲོལ་སྐབས་སྒྲ་སྙན་ཆེ་འབྲིང་ཆུང་གསུམ་དང་། པི་ཝང་གཅིག །
ཕྲེད་གླིང་གཅིག ། ཡང་ཆིང་གཅིག ། དལ་ཆིངས་གཉིས། དེ་བཞིན་གཡེར་ཁ་
དང་ཏིང་ཤགས་བཅས་བསྒྲིགས་ཏེ་མཉམ་དཀྲོལ་བྱེད་སྲོལ་བྱུང་ཡོད་པ་རེད།
གར་གླུར་དཀྲོལ་བའི་པི་ཝང་རྒྱུད་གསུམ་པར་གན་ཆག་ཞེས་བརྗོད་དེ། རོལ་
ཆ་དེའི་སྐོར་གར་པའི་རྩ་འཛིན་《མིག་ཡིད་རྣ་བའི་དགའ་སྟོན་》ནང་དངོས་
སུ་སྟོན་པ་མ་མཐོང་ཡང་། མ་གུ་རའི་རོལ་ཆ་ལ་བརྟེན་སྐད་སྣ་ཇི་སྙེད་ཁྲོལ་
བ་ལ་མངའ་བརྙེས་པ་ཞེས། ད་ལྟ་མ་གུ་ར་སྟེ་ཡུལ་གང་ཞིག་ཡིན་མིན་མི་ཤེས་
ཀྱང་གར་རོལ་གྱི་རོལ་མོ་སུར་ཎ་དང་གཞུང་གླིང༌། བརྡ་མ།གན་ཆག་སོགས་
ཀྱང་བོད་ཀྱི་ནུབ་ཕྱོགས་ས་འབྲེལ་ཡུལ་གྲུ་ཀ་སྨིར་དང༌། སྦལ་ཏི། ལི་ཡུལ་
སོགས་ཨ་ལ་པོའི་རིག་གནས་ཀྱི་ཤུགས་རྐྱེན་ཡོད་ས་དག་ལའང་སྔར་ནས་
ཡོད་ཅིང༌། སྟོད་མངའ་རིས་བསྐོར་གསུམ་གྱི་རང་བྱུང་ས་ཁམས་གནས་
སྟངས་ལ་གཞིགས་ན་གན་ཆག་ནི་སྟོད་ཀྱི་ལྷོ་ནུབ་བྱང་གསུམ་དུ་ས་འབྲེལ་
ཆགས་པའི་སྐབས་དེའི་ཡུལ་རྒྱ་གར་དང་། ལི་ཡུལ། སྟག་གཟིག་སོགས་ཡུལ་
ག་གེ་མོ་ཞིག་ནས་བོད་ལ་དར་བ་ཡིན་པ་གོར་མ་ཆག།

རྒྱལ་བ་ཚངས་དབྱངས་རྒྱ་མཚོའི་གསུང་མགུར་ལ་སྒྱུ་རྩལ་གྱི་ཁྱད་
ཆོས་གང་ལྡན་ཡོད་དམ།
ལན། ཚངས་དབྱངས་རྒྱ་མཚོའི་གསུང་མགུར་ནི་དམངས་ཁྲོད་གླུ་
གཞས་ཀྱི་གཞས་ཚིག་ལྟར་བབ་ཆགས་གོ་བདེའི་ཕལ་སྐད་ཀྱི་ཐོག་ནས་
བརྩམས་གནང་མཛད་པས། རྒྱ་ཆེའི་མང་ཚོགས་ཀྱི་ཁྲོད་དུ་ཆུ་དང་ཉ་མོ་ཕྲད་
པ་ལྟར་དང་ལེན་དང་ཕྲལ་དུ་ཁྱབ་གདལ་བྱུང་ཡོད་དེ། སྐབས་དེར་ལྷ་སར་
དར་ནས་ཡུན་རིང་མ་སོང་བར་ནང་མའི་གཞས་ཚིག་ཏུ་བཅུག་ཏེ་གཞས་
གཏོང་སྐབས་དབྱངས་དང་ཚིག་གི་སྦྱོར་བ་བདེ་བ་སྟེ་དཔེར་ན་ཚངས་
དབྱངས་རྒྱ་མཚོའི་མགུར། བྱ་དེ་གནམ་ལ་འཕུར་སོང་། སྒོ་ང་ས་ལ་ལུས་སོང་།
བྱ་ཆེན་ཐུགས་བསམ་ཡོད་ན། དགུང་ལ་གཡས་བསྐོར་བསྐྱོན་དང་། བྱ་དེ་
ཁྲུང་ཁྲུང་དཀར་མོ། གཤོག་རྩལ་ང་ལ་གཡར་དང་། ཐག་རིང་བསྐོར་ནས་མི་
འགྲོ། ལི་ཐང་བསྐོར་ནས་སླེབས་ཡོང་། ཞེས་པ་དེ་ནང་མ་བྱ་ལ་བྱ་ཞེས་པའི་
ཚིག་ཏུ་དབྱངས་སྦྱོར་བྱས་ཡོད་དེ། ཚངས་དབྱངས་རྒྱ་མཚོའི་མགུར་ལ་ནང་
མའི་རོལ་དབྱངས་ཀྱི་དབྱངས་སྦྱོར་བྱས་པ་ད་དུང་བསོད་ནམས་དབྱངས་
ཅན་དང་ནང་ལ་ཆུང་ཟེ་རྒྱ་མཚོ་ལས་རིང་བ་སོགས་ཡོད་པར་གྲགས།
དུས་རབས་བཅུ་བདུན་ནས་ཟུང་བོད་ལ་ཆེད་ལས་དང་ཅུང་གྲགས་
ཆེ་བའི་ལས་ཞོར་གྱི་གླུ་གར་ཚོགས་པ་ག་ཚོད་ཡོད་དམ།
ལན། རྒྱལ་བ་སྐུ་ཕྲེང་ལྔ་པ་ཆེན་པོ་བོད་ཀྱི་ཆོས་སྲིད་ལུགས་གཉིས་ཀྱི་
ཁྲིར་མངའ་གསོལ་བ་ནས་བཟུང་། གཞུང་གི་མཛད་སྒོ་ཆེ་ཁག་དང་དུས་
མཆོད་རྟེན་འབྲེལ་སོགས་སྡེ་བཞིའི་འབྱོར་པ་མཆོག་གི་དགའ་སྟོན་ཀུན་ལ་
མཆོད་པ་སྣ་ཚོགས་ཀྱི་སྤྲིན་དུ་ཆེས་མཛེས་པའི་གླུ་གར་རོལ་དབྱངས་ཀྱི་
དགོས་པ་དོན་དུ་གཉེར་ཆེད། དགའ་ལྡན་ཕོ་བྲང་པས་གཙང་པ་སྡེ་སྲིད་ཀྱིས་
གཏོད་པའི་གནའ་སྲོལ་རྒྱུན་འཛིན་གྱིས་གར་པ་རྣམས་བདག་སྤྲོད་དང་ཁ་
སྐོང་གིས་རྩེ་ཕོ་བྲང་དམར་པོའི་ཆེད་ལས་གླུ་གར་རོལ་དབྱངས་ཚོགས་པ་སྟེ་
གཞུང་ཞབས་གར་པ་སྒྲིག་འཛུགས་བྱས་པ་ཕུད། སྐབས་དེར་ལྷ་ས་ཡང་བོད་
ཀྱི་ཆབ་སྲིད་རིག་གནས་ཀྱི་ལྟེ་གནས་ཤིག་ཏུ་གྱུར་སྟབས།། རིམ་བཞིན་ནང་
མའི་སྐྱིད་སྡུག་ཅེས་པའི་དམངས་ཁྲོད་ཀྱི་གླུ་གར་ཚོགས་པ་ཞིག་བྱུང་ནས་
སྐབས་དེ་ཤེད་དུ་ལྷ་སར་དར་མ་ཐག་པའི་སྟོད་གཞས་དང་ནང་མ་སོགས་
དམངས་ཁྲོད་ཀྱི་གླུ་གར་འཁྲབ་སྟོན་བྱེད་ཀྱི་ཡོད་པ་ཕུད། གཞན་ཡང་《རབ་
གསལ་གསེར་གྱི་སྙེ་མ་》ཞེས་པར་མི་སྡེའི་བྲོ་གཞས་པས་མདུན་བསུས་ཏེ་ཆུ་
ཤུར་ཀླུ་སྡིངས་སུ་གསོལ་ཚིགས་གནང༌། ཞེས་དང་། མཉེས་ཐང་དགོན་ཁག་
རྣམས་ཀྱི་སེར་སྦྲེང་དང་། བྲོ་གཞས་བྱིན་འབེབས་ནོར་བཟང་སོགས་རྩེད་
སྣའི་སྤྱན་འདྲེན་དང་བཅས་བརྒྱབ་གྲོང་གི་ལྟག་ཏུ་ཆིབས་རགས་ཀྱི་སྣེ་མིག་
ཡུལ་དུ་གྱུར་བ་དང་བོད་སོག་ཚང་མས་ལངས་ཞེས། དེ་བཞིན་དགོན་ཁག་
རྣམས་ཀྱིས་མཆོད་པའི་བྱེ་བྲག་སྣ་ཚོགས་ཐོག་པའི་སེར་སྦྲེང་། མི་སྡེ་རྣམས་
ནས་རང་རང་གི་དར་སོ་དང་སྦྱར་བའི་རྔ་ཤོན་ནམ་རྒྱ་འཆམས་སྐྱིད་པའི་
དགའ་གླུ་བཅུ་གསུམ་དང་ཚུལ་མཐུན་པ་གཞས་ཆེན་བཅུ་གསུམ། བསམ་
ཡས་ཀྱི་ས་འདུལ་སྐབས་བརྩམས་པ་ཀོང་བྲོ། དཔའ་བོ་དཔའ་མོའི་འཆམས།
ནོར་བཟང་རྟོགས་བརྗོད། མི་ལ་རས་པ། ཇ་པ་བྲོ་པ། འབྲོང་རྩེད་སོགས་རྩེད་
སྣའི་བྱེ་བྲག་བསམ་གྱིས་མི་ཁྱབ་པས་མདུན་འདར་ཞེས།གནས་ཆུང་གསུམ་
གྱི་ཆོས་གཞིས་དང༌། ཤུན་ཁུལ་གྱི་བྲོ་གཞས་ཞེས་སོགས་མང་དུ་འཁོད་པར་
གཞིགས་ན། གཞུང་དང་ཆོས་ཕྱོགས་ཀྱི་མཛད་སྒོ་ཁག་ལ་དགོན་ཁག་སོ་སོའི་
སེར་མོ་བའི་རོལ་མོ་བ་རྣམས་དང༌། ཡུལ་ཕྱོགས་སོ་སོའི་རྒྱུན་སྲོལ་གླུ་གར་གྱི་
གཞས་ཁྲལ་རྒྱུག་མཁན་དམངས་ཁྲོད་ཀྱི་ལས་ཞོར་གླུ་གར་ཚོགས་པའང་མང་
པོ་ཡོད་པ་གསལ་རྟོགས་ཐུབ་ཏེ། དེ་དག་ཡང་གཙོ་བོ་སྐབས་དེར་ལྷ་སའི་
སྐྱིད་ཆུའི་འགྲམ་དུ་དར་ཁྱབ་ཆེ་བའི་བྲོ་པ་དང༌། ཤེལ་གྲོང་གི་འབྲོང་རྩེད།
གནམ་གྱི་གཞས་ཆེན་སོགས་ཡིན་ཞིང་། གཞན་ཡང་གྲུབ་ཐོབ་ཐང་སྟོང་རྒྱལ་
པོས་སྲོལ་གཏོད་པའི་ཨ་ལྕེ་ལྷ་མོའི་སྒྱུ་རྩལ་རྒྱུན་འཛིན་དང་འཕེལ་རྒྱས་ཀྱིས་
དམངས་ཁྲོད་དུ་འཚར་ལོངས་བྱུང་བའི་ལྷ་མོ་ཚོགས་པ་བཞི་བྱུང་སྟེ། གཅུང་
རི་བོ་ཆེའི་ཨ་ལྕེ་ལྷ་མོ་ཚོགས་པ་(ངང་རིང་རྫོང་ཁོངས།) རྒྱལ་མཁར་ཆོས་
རྫོང་ལྷ་མོ་ཚོགས་པ་(རིན་སྤུངས་རྫོང་ཁོངས།) ཤངས་པ་ལྷ་མོ་ཚོགས་པ་
(ཤངས་རྣམ་གླིང་རྫོང་ཁོངས།) སྐྱོར་མོ་ལུང་ལྷ་མོ་ཚོགས་པ་(ལྷ་སའི་
ནུབ་ཕྱོགས་གདོང་དཀར་རྫོང་ཁོངས་) བཅས་ཡོད་དོ།
སྟོད་གཞས་དང་ལྷ་སའི་སྟོད་གཞས་ཀྱི་བྱུང་བ་དང་འཕེལ་རིམ་ཇི་
ལྟར་ཡིན་ནམ།
ལན། དེ་ཡང་ཐོག་མར་གནའ་དུས་ནས་བོད་ལ་དར་ཁྱབ་ཆེ་བའི་རོལ་
མོ་ཏམྦུ་རའི་བྱེ་བྲག་མངའ་རིས་ཁུལ་དུ་རྒོད་པོར་གྲགས་པའི་སྒྲ་སྙན་རྒྱུད་
དྲུག་པ་དེ་བོད་སིལ་བུའི་དུས་རབས་ནང་བྱུང་བར་གྲགས་ཅིང་། དེས་ཐོག་
མར་སྒོར་གཞས་ལ་རམ་འདེགས་ཀྱིས་འཁྲབ་སྲོལ་བྱུང་བ་ནས་བཟུང་། སྒོར་
གཞས་སྐྱེད་མར་བསྟོད་པའི་གཞས་མངལ་ཆགས་པ་ལྟ་བུ་བྱུང་ཏེ། ལོ་རྒྱུས་ཀྱི་
རྒྱུད་རིམ་ངེས་གཏན་ཞིག་སོང་རྗེས་སྒོར་གཞས་ལས་ཁ་གྱེས་ཏེ་ལོགས་སུ་སྒྲ་
སྙན་ཞབས་བྲོ་ཞིག་བྱུང་བ་དང་། དེ་དག་ཡར་ལུང་གཙང་པོ་རྒྱུད་ཁུལ་གྱི་
སྟོད་ཕྱོགས་དིང་རི་དང༌། ལྷ་རྩེ། ས་སྐྱ་སོགས་གཙང་ཕྱོགས་ཀྱི་ས་ཁུལ་ཁག་
གཅིག་ལ་དར་ཁྱབ་ཆེས་ཆེ་བྱུང་ནས། མཐར་དུས་རབས་བཅུ་བདུན་པའི་
ནང་དུ་ལྷ་སར་ཐོག་མར་དར་བར་གྲགས།བོད་སྐད་དུ་སྟོད་ཅེས་པ་ནི་ས་
མཐོ་པོའི་དོན་ཡིན་ཞིང་། སྟོད་གཞས་ཞེས་གངས་ལྗོངས་ས་མཐོའི་ས་མཐོ་
ནས་དར་ཡོང་བའི་གླུ་གར་ཞིག་ཡིན་སྟབས་སྟོད་གཞས་ཞེས་པའི་མིང་ཡང་
དེ་ལྟར་བྱུང༌། སྟོད་གཞས་ལྷ་སར་དར་རྗེས་དེའི་ཞབས་བྲོ་རྒྱག་སྟངས་དང་།
རོལ་དབྱངས་དང་གཞས་ཚིག་སོགས་གང་ས་སྤྱི་ཐད་ལ་ལེགས་བཅོས་བྱས་
ཡོད་པ་མ་ཟད། སྟོད་གཞས་གསར་པ་ཁག་གཅིག་ཀྱང་གསར་རྩོམ་བྱས་ཏེ་དེ་
དག་ལ་ལྷ་སའི་སྟོད་གཞས་ཞེས་ཕྱིས་སུ་སྟོད་གཞས་ཡང་ལྷ་སའི་དམངས་
ཁྲོད་གླུ་གར་རོལ་དབྱངས་ཀྱི་བརྩམ་བྱ་ཞིག་ཏུ་གྱུར་ཡོད་པ་རེད།
ནང་མའི་ལོ་རྒྱུས་དང་ནང་མ་ཞེས་པའི་ཐ་སྙད་སྐོར་བཞེད་པ་མི་
མཐུན་པ་གང་འདྲ་ཡོད་དམ།
ལན། ནང་མའི་ལོ་རྒྱུས་དང་ནང་མ་ཞེས་པའི་ཐ་སྙད་བྱུང་ཚུལ་སྐོར
དེང་རབས་སྒྱུ་རྩལ་གྱི་གླེང་སྟེགས་ཐོག་བཞེད་པ་གཅིག་ཏུ་མི་གནས་ཤིང༌།
ལྟ་ཚུལ་འདྲ་མིན་སྣ་ཚོགས་མཆིས་པ་ལས། ལ་ལས་ནང་མ་ནི་དུས་རབས་
བཅོ་བརྒྱད་ཀྱི་ནང་རྡོ་རིང་བསྟན་འཛིན་དཔལ་འབྱོར་གྱིས་མི་རིགས་ཀྱི་རོལ་
མོའི་བྱེ་བྲག་སྡེབ་དཀྲོལ་བྱེད་སྟངས་ཀྱི་སྒྱུ་རྩལ་འདི་གསར་གཏོད་མཛད་
པའི་རྗེས་སུ་གཞི་ནས་རིམ་གྱིས་དར་བ་དང་འཕེལ་རྒྱས་བྱུང་བ་ཞིག་ཡིན་པ་
དེ་ཡང་སྒྲ་སྙན་མེད་ན་སྟོད་གཞས་འཁྲབ་གཏོང་བྱེད་ཐབས་བྲལ་བ་ཇི་
བཞིན། རོལ་མོའི་བྱེ་བྲག་རིགས་ཁ་ཤས་ལས་གྲུབ་པའི་རོལ་ཆ་རུ་ཁག་མེད་
ན་ནང་མའི་རོལ་དབྱངས་སྒྱུ་རྩལ་དེ་རིགས་ཀྱང་ཡོང་མི་སྲིད་པའི་ལྟ་ཚུལ་
འཛིན་གནང་མཁན་ཡོད་པ་དང་།《བོད་རྒྱ་ཚིག་མཛོད་ཆེན་མོ་》ལས། ནང་
མ་ཞེས་པ་ནི་བོད་ཀྱི་ཟློས་གར་གྱི་ནང་གསེས་ཤིག་ཏེ། ཏཱ་ལའི་བླ་མ་སྐུ་ཕྲེང་
ལྔ་པའི་སྐབས་སྡེ་སྲིད་སངས་རྒྱས་རྒྱ་མཚོས་རྟག་ཏུ་སྲིད་བློན་གཞན་དག་
དང་ལྷན་དུ་ནང་མ་ཁང་དུ་ཐུན་མོང་མ་ཡིན་པའི་གཞས་དང་ཞབས་བྲོའི་
གཟིགས་མོ་གཟིགས་པ་ནས་བཟུང་རིམ་གྱིས་དར་སྤེལ་བྱུང་ཞིང་དམངས་
ཁྲོད་དུ་ཡོངས་སུ་ཁྱབ་པའི་གཞས་ཤིག་རེད། ཅེས་པ་སོགས་ནང་མ་ནི་ཏཱ་
ལའི་བླ་མ་སྐུ་ཕྲེང་ལྔ་པའི་སྐབས་བྱུང་བ་དང་། སྐུ་ཕྲེང་དྲུག་པའི་སྐབས་བྱུང་
བ། སྐུ་ཕྲེང་བདུན་པའི་སྐབས་བྱུང་བ། སྐུ་ཕྲེང་བརྒྱད་པའི་རྗེས་སུ་བྱུང་བ་
སོགས་བཞེད་པ་འདྲ་མིན་བྱུང་ཡོད་ཅིང༌། ནང་མ་ཞེས་པའི་ཐ་སྙད་ཇི་ལྟར་
བྱུང་ཚུལ་སྐོར་ལའང་། ལ་ལས་ཐོག་མར་”ནགྷ་མ་ཞེས་ཀ་སྨིར་གྱི་ཁ་ཆེའི་
སྐད་ཡིན་པ་དེའི་སྒྲ་ཟུར་ཆག་ནས་ནང་མ་ཞེས་བྱུང་བ་ཡིན་ཞེས་པ་དང་
ནག་མ། ཞེས་ཐོག་མར་སྦལ་ཏིའི་སྐད་ཡིན་ཞིང་། དེ་བོད་སྐད་ལ་སྒྲ་ཟུར་ཆག་
ཏེ་ནང་མ་ཞེས་བྱུང་བ་ཡིན་ཞེས་པ། ནང་མ་ཞེས་ནང་ཁུལ་གྱི་དོན་ཡིན་ཞེས་
པ། གཞན་ཡང་ནང་མ་ནི་ཏཱ་ལའི་བླ་མ་སྐུ་ཕྲེང་དྲུག་པ་ཚངས་དབྱངས་རྒྱ་
མཚོས་གམ་བཅར་ནང་མ་དག་དང་ལྷན་གཅིག་ཏུ་དབྱར་གྱི་དུས་དུ་རྫོང་
རྒྱབ་ཀླུ་ཁང་དུ་སྤྲོ་གསེང་གླུ་གར་གཟིགས་མོར་རོལ་བ་བཅས་གཟིམ་ཆུང་
ནང་མ་དང་གམ་བཅར་ནང་མ་ཞེས་མདུན་སར་འཁྲབ་གཏོང་བྱེད་པའི་གླུ་
གར་དུ་གྱུར་པའི་རྒྱུ་མཚན་གྱིས་ནང་མ་ཞེས་པའི་ཐ་སྙད་མ་ཉམས་པར་
གནས་པ་རེད་ཅེས་པ་སོགས་གནད་དོན་དེ་དག་སྐོར་རིག་གཅིག་མཁས་
ཅན་ཚོས་ད་བར་ཞིབ་འཇུག་དང་མུ་མཐུད་བགྲོས་གླེང་བྱེད་བཞིན་པ་ཡིན་
ཞིང་། དེ་དག་གི་ནང་ནས་ད་ལྟ་གྲུབ་བྱེད་ཅུང་ལྡན་པའི་ལྟ་ཚུལ་ཞིག་ཏེ། ནང་
མ་ཡང་སྟོད་གཞས་དང་འདྲ་བར་གླུ་གར་རོལ་དབྱངས་དེའི་ཐོག་མའི་ས་
བོན་ནི་དུས་རབས་བཅུ་བདུན་པའི་ནང་སྟོད་མངའ་རིས་ཀྱི་ཆུ་འགོ་ལས་
བར་དབུས་གཙང་གི་ཆུ་ཡུར་དུ་དྲངས་འོང་བའི་གླུ་གར་རོལ་དབྱངས་ཀྱི་
གཙང་ཆུ་དག་ལས་ལྷ་སར་དར་ཁྱབ་བྱུང་བ་ཞིག་ཡིན་པ་སྟེ། སྟོད་ཀྱི་ས་ཁུལ་
འགར་ནང་གཞས་ཞེས་པའི་དམངས་ཁྲོད་གླུ་གར་ཞིག་ཡོད་པ་དེའི་རོལ་
དབྱངས་ཀྱང་ནང་མ་དང་ཧ་ཅང་འདྲ་པོ་ཡོད་པ་དང༌། དེ་བཞིན་དམངས་
ཁྲོད་རྒྱལ་གཞས་ཀྱི་གཞས་དཔོན་བཀྲ་ཤིས་ལགས་ཀྱིས་རྒྱལ་གཞས་ནི་སྤྱི་
ལོའི་དུས་རབས་བདུན་པ་སྲོང་བཙན་སྒམ་པོའི་དུས་ཀྱི་གཞས་ཆེན་པོ་
བརྒྱད་སྒོར་གཞས་དང་། གཞས་ཆེན། ནང་མ། བྲོ། འཆམ། རལ་པ། སོག་གཞས།
རྒྱལ་གཞས་བཅས་ཀྱི་ཡ་གྱལ་རེད་ཅེས་གསུངས་པ་སོགས་དེ་དག་གི་ཐོག་
ནས་ནང་མ་ནི་གནའ་བོའི་གླུ་གར་ཞིག་ཡིན་པ་དང་། ནང་མ་ཞེས་པའི་ཐ་
སྙད་དེ་ཡང་དམངས་ཁྲོད་རོལ་དབྱངས་དེ་ཉིད་ཀྱི་ཐོག་མའི་མིང་ཚིག་ཞིག་
ཡིན་པའི་གྲུབ་བྱེད་བསྟན་ཡོད།། མདོར་ན། ནང་མ་ཞེས་པའི་གླུ་གར་དེའི་
ཐོག་མའི་ལོ་རྒྱུས་གང་ཡིན་ལ་མི་བལྟོས་པར། དུས་རབས་བཅུ་བདུན་པའི་
ནང་ལྷ་ས་དེ་བོད་ཀྱི་ཆབ་སྲིད་རིག་གནས་ཀྱི་ལྟེ་གནས་སུ་གྱུར་བ་དང་། དུས་
དེར་དམངས་ཁྲོད་དུ་ནང་མའི་སྐྱིད་སྡུག་ཞེས་པའི་གླུ་གར་རོལ་དབྱངས་
ཚོགས་པ་ཆུང་ཆུང་དེ་བྱུང་རྗེས། ནང་མ་ཡང་གྲོང་མིའི་མཛེས་དཔྱོད་གོམས་
སྲོལ་སོགས་གྲོང་ཁྱེར་གྱི་རིག་གནས་ཁོར་ཡུག་གི་ཁྲོད་དུ་འཚར་ལོངས་བྱུང་
བའི་དམངས་ཁྲོད་གླུ་གར་རོལ་དབྱངས་བསྙོས་མེད་ཞིག་རེད།
ལྷ་སའི་སྟོད་གཞས་ཀྱི་རོལ་དབྱངས་སྒྲིག་གཞིར་ཁྱད་ཆོས་གང་འདྲ་
ལྡན་ཡོད་དམ།
ལན། སྟོད་གཞས་ལྷ་སར་དར་རྗེས་དེའི་དབྱངས་རྟ་ཙམ་མ་ཟད། རོལ་
དབྱངས་སྤྱིའི་གྲུབ་ཆར་ཡང་སྔར་བས་འཐུས་སྒོ་ཚང་དུ་ཕྱིན་ཏེ། དེར་འགོ་
འཇོག་དང་། རྒྱང་གཞས།བར་འཇོག། འཁྲུག་གཞས། འཇུག་འཇོག་བཅས་རོལ་
མཚམས་ཁག་ལྔ་བྱུང་བ་ལས། སྟོད་གཞས་ལ་རྒྱང་གཞས་ཡོད་ཕྱིན་དེའི་སྔོན་
འགྲོར་གཏོང་བའི་རོལ་དབྱངས་དུམ་བུར་འགོ་འཇོག་ཞེས་པ་དང་། རྒྱང་
གཞས་ཀྱི་རྗེས་དང་འཁྲུག་གཞས་ཀྱི་སྔོན་དུ་གཏོང་བའི་རོལ་དབྱངས་དུམ་
བུར་བར་འཇོག་ཞེས་བརྗོད། འཁྲུག་གཞས་ཀྱི་རྗེས་སུ་གཏོང་བའི་རོལ་
དབྱངས་དུམ་བུར་འཇུག་འཇོག་ཞེས་བརྗོད་པ་བཅས།འགོ་འཇོག་ནི་རོལ་
དབྱངས་འགོ་འདྲེན་གི་རོལ་མོའི་དུམ་མཚམས་ཞིག་ཡིན་པ་དང༌། བར་
འཇོག་ནི་རྒྱང་གཞས་ནས་བར་བརྒལ་བྱས་ཏེ་འཁྲུག་གཞས་དང་རང་བཞིན་
གྱིས་འབྲེལ་མཐུད་བྱེད་ཐུབ་པའི་ནུས་པ་ལྡན་པའི་རོལ་དབྱངས་དུམ་
མཚམས་ཤིག་ཡིན་པ། འཇུག་འཇོག་ནི་རོལ་དབྱངས་སྤྱི་ཡོངས་འཇུག་འགྲིལ་
གྱི་དུམ་མཚམས་ཤིག་ཡིན་པ་མ་ཟད། དེའང་དམངས་ཁྲོད་རོལ་དབྱངས་
གཞན་དང་མི་འདྲ་བར་དབྱངས་རྟའི་གཙོ་སྒྲའི་སྟེང་རོལ་དབྱངས་མཇུག་
སྒྲིལ་མ་བྱས་གོང་། གློ་བུར་དུ་གདངས་ལོག་བཏང་ཏེ་བར་མའི་གནས་དྲུག་
སྐྱེས་ལ་འཕོས་ཏེ་གདངས་བསྒྱུར་བྱས་རྗེས། སྐད་ས་གཞན་ཞིག་གི་དྲུག་སྐྱེས་
ཀྱི་ཐོག་ཏུ་རོལ་དབྱངས་མཇུག་སྒྲིལ་བ་དེར་ཐུན་མོང་མ་ཡིན་པའི་ཁྱད་ཆོས་
ལྡན་ཡོད། གོང་གསལ་སྟོད་གཞས་ཀྱི་འགོ་འཇོག་དང་། བར་འཇོག་འཇུག་
འཇོག་བཅས་སྔ་ཕྱི་བར་གསུམ་གྱི་དབྱངས་རྟ་དེ་དག་ནི་སྤྱིར་ན་སྟོད་གཞས་
གང་ལའང་གཅིག་འགྱུར་གྱིས་གཏོང་བའི་གཏན་འཇགས་རང་འགྲིག་གི་
རོལ་དབྱངས་དུམ་བུ་ཞིག་ཡིན་ཞིང༌། སྟོད་གཞས་ལའང་རྒྱང་གཞས་དང་
འཁྲུག་གཞས་གཉིས་ལྡན་གྱི་རིགས་དང༌། འཁྲུག་གཞས་ཁོ་ན་ལས་རྒྱང་
གཞས་མེད་པའི་རིགས་བཅས་ཁག་གཉིས་ཡོད་ལ། རྒྱང་གཞས་དང་འཁྲུག་
གཞས་གཉིས་ལྡན་གྱི་སྟོད་གཞས་རྣམས་ཀྱང་སྐབས་འཕྲལ་གྱི་དགོས་མཁོ་
ལྟར་ཁ་ཕྲལ་ཏེ་ཐད་དཀར་འཁྲུག་གཞས་ནས་བཏང་ཡང་ཆོག་སྟབས། སྟོད་
གཞས་ཀྱི་སྒྲིག་གཞིར་ལྡེམ་ཤུགས་ལྡན་པ་དང༌། རོལ་དབྱངས་ཀྱི་སྔོན་བར་
འཇུག་གསུམ་དུ་གཏོང་བའི་གཏན་འཇག་རང་འགྲིག་གི་དབྱངས་རྟ་རྣམས་
ཀྱང་ལྷུ་སྒྲིག་གི་ནུས་པ་ལྡན་ཡོད་པས། སྟོད་གཞས་ཀྱི་གྲུབ་ཆ་ཁག་མི་འདྲ་བ་
དེ་གཉིས་སྐབས་མཚམས་བབ་བསྟུན་གྱིས་ལྷུ་སྒྲིག་གང་བྱས་རང་དབང་ཆེ་
བ་སོགས་ཀྱི་ཁྱད་ཆོས་ཕུལ་བྱུང་ལྡན་ཡོད་དོ།
བོན་ཞེས་པ་གང་ཡིན་ནམ།
ལན། རོལ་དབྱངས་དང་འབྲེལ་ཏེ་བཤད་ན། བོན་ཞེས་པ་རང་ངོས་
ལ་གྱེར་བ་དང་འདོན་པ་སོགས་སུ་དོན་ལྡན་ཡོད་དེ། དེ་ཡང་ཞིབ་པར་
འཆད་ན་བོན་ཞེས་པ་བོད་དང་གཅིག་པར་འགྲེལ་བ་དང༌། ཤེས་བྱ། ཁྲིམས།
ཞིང་ལས། བུམ་པར་རྟོགས་པ། ཡང་ན་བཟླ་བ་དང་། འདོན་པ། གྱེར་བའི་
དོན་དུ་བཀྲལ་བ་སོགས་འདོད་ཚུལ་མང་དུ་བྱུང་ཡང་འདིར་གཙོ་བོར་
འདོན་པ་དང་གྱེར་བ་སོགས་ཀྱི་སྒོ་ནས་འཆད་པར་བྱ། བོན་ཞེས་པ་སྒྲ་ཡང་
འཇུག་གི་སྒོ་ནས་གདངས་དབྱངས་དང་འབྲེལ་བ་ཡོད་དེ། འདོན་པ་ལ་
མཚོན་ལ་རྟ་དབྱངས་ཀྱི་རང་བཞིན་མངོན་གསལ་དོད་པོ་མེད་ཀྱང་འདོན་
བྱའི་ཡི་གེ་སོ་སོར་བཞུགས་པའི་དབྱངས་ཀྱི་མཐོ་དམན་དང་གསལ་བྱེད་ཀྱི་
དྲག་ཞན་གྱིས་ཁྱད་པར་ཡོད། གྱེར་བ་ཡང་དེ་བཞིན་ཤེས་དགོས། ཆོ་ག་སྒྲུབ་
སྐབས་ཆོ་གའི་གྱེར་ཚིག་སྐད་ཀྱི་ཅོང་དགུའི་འདོན་རྟ་ལ་དྲངས་ཏེ་དབྱངས་
སུ་གྱེར་བ་ནི་ཆོ་གའི་ནང་དོན་གྱི་གྲུབ་ཆ་གལ་ཆེན་ཞིག་སྟེ། ཆོ་གའི་གྱེར་
ཚིག་དེ་རིགས་དང་ཐོག་ཀི་ཀི་བསོ་བསོ་ཞེས་ལྷ་འབོད་ཀླུ་བསྐུལ་གྱིས་གདུང་
བའི་ང་རོ་སྒྲོག་པ་ནས་རིམ་གྱིས་གླུ་བོ་ཆེ་དང༌། སྨྲང་། ཚིག་བཤད་སོགས་
ཟེར་སྲོལ་ཡོད། དེང་དུས་ཡང་དར་ལྡིང་གི་ཁུལ་ཙམ་མིན་པར་བོད་ཁམས་
ཕལ་མོ་ཆེར་ལྷ་གསོལ་བའི་དུས་སུ་ན་མོ་ཀི་ཀི་བསྭོ་བསྭོ། ལྷ་རྒྱལ་ལོ། ལྷ་རྒྱལ་
ལོ། ཀི་ལྷ་རྒྱལ་ལོ་......ཞེས་ཟེར་གྱི་ཡོད་པ་རིག་གནས་ཤིག་མི་ཉམས་རྒྱུན་
འཛིན་བྱས་པའི་རྟགས་མཚན་རེད་སྙམ།
བོན་ལུགས་སུ་གཅོད་ཞེས་པའི་རོལ་དབྱངས་ཀྱི་རྣམ་གཞག་སྐོར་
ཡོད་དམ།
ལན། ཡོད་དེ། འདིར་དཔེ་མཚོན་དུ་གཤེན་ལུགས་ཀྱི་སྐོར་ནས་ཞུས་ན་
གཤེན་གྱི་བརྒྱུད་པ་འཛམ་གླིང་ཞུ་བ་ཁོང་གི་སྐབས་ལ། ཁམས་ཁུལ་ནས་
ཡིན་པའི་མིང་ལ་དུང་ལོང་ཟེར་བའི་གཅོད་མཁན་གནས་སྐོར་བ་ཞིག་དར་
ལྡིང་དུ་ཡོང་ནས་གསེར་སྒོ་ཁྲ་མོ་རུ་གཤེན་རིན་པོ་ཆེ་མཇལ་བར་འགྲོ་དུས་
གཏོང་ཚན་གྱིས་སྒོ་ཁ་ནས་བཀག དེ་དུས་ཁོས་སྒོ་ཁ་ན་བསྡད་དེ་ལག་ཏུ་
མཆོད་པའི་ཡོ་བྱད་ཌ་མ་རུ་བཅངས་པ་དང་སྦྲགས་ནས་གཅོད་བཏང་བ་
གཤེན་ཚང་སྐུ་ཞབས་ཀྱིས་གཟིགས་ནས་ཁོ་ནང་དུ་བོས། ཁོ་ལ་གཅོད་འདོན་
དུ་བཅུག་པས་ཧ་ལས་པ་དང་ཡག་པོ་འདུག་ཅེས་མཉེས་ཚོར་ཆེན་པོ་བྱུང་།
དེའི་མཚན་མོར་ཚོམས་ཆེན་དུ་ལྷ་ཚོགས་དང་ཡི་དམ་ལ་གཅོད་འདོན་དུ་
བཅུག་བྱུང་ཞེས་སྤྱི་ལོ་1970ལོར་བཅར་འདྲི་ཞུ་ཡུལ་ན་མོ་ཆེ་རུ་འགྲོ་དུས་
གཅོད་མཁན་དེ་གནས་དེར་གཏན་འཇགས་བྱས་ཡོད་པ་དེས་བཤད་པའི་
སྐད་ཆ་ཡིན། ཁོས་བཤད་པ་ལ་གཅོད་ཅེས་པ་ཡི་དམ་སྒོམ་པའི་དུས་སུ་རྣམ་
རྟོག་མ་དག་པའི་དབང་གིས་རྡོ་ལ་སོགས་པའི་གནོད་པ་གཅོད་པའི་དུས་སུ་
རྣམ་སྨིན་ལ་འབྲི་ཤ་རྒྱགས་པ་ཞིག་མར་བབས་ཡོང་བ་དེ་ལ་གྲིས་བཙུགས་
པ་རང་གི་རྐང་པ་ལ་འཁེལ་བ་ཡང་ཡོད། དེ་ནི་གཅོད་ལག་ལེན་མ་འཁྱོལ་
བའི་རྟགས་མཚན་རེད་ཟེར།། གཅོད་མཁན་གྱིས་རྡོ་ཕ་བོང་ལ་བཞོན་ནས་རྡོ་
དང་གདན་གྱི་བར་དུ་མེ་སྟག་འཚེར་བ་དང་མི་ཐུལ་བ་དག་ལ་མཚོན་ན་
རང་ལ་མེ་འབར་བ་སོགས་ཀྱི་གནོད་པ་ཆེན་པོ་ཡོད་ཟེར། གཞན་ཡང་སྤྱི་
ལོ་1960ལོའི་གོང་དུ་གཤེན་དར་ལྡིང་ན་གཅོད་པ་རིན་པོ་ཆེ་ཞེས་བྱ་བ་ཞིག་
ཡོད་པ་དང་དེས་བོན་གྱི་ལུགས་སུ་བྱས་པའི་གཅོད་དང་ལྷག་པར་དུ་རང་
ལུགས་སུ་ཆགས་པའི་གཅོད་མང་པོ་བཏང་བའི་སྐོར་ཡོད། ཡིན་ནའང་ཕྱིས་
སུ་དེ་ལ་མཐོང་ཆེན་དང་སློབ་སྦྱོང་ཡང་དག་མ་བྱུང་བའི་དབང་གིས་དེང་
ཁྲི་བརྟན་ནོར་བུའི་རྩེའི་དགེ་འདུན་ཉུང་ཤས་ཁྲོད་གཅོད་ཀྱི་སྐོར་ལ་འཆད་
རྒྱུ་ཡོད་པ་ཤིན་ཏུ་ཉུང་ངོ་།
བོན་ལུགས་སུ་བཤད་པའི་སྐད་གཅོང་དགུ་ཞེས་པ་གང་ཡིན་ནམ།
ལན། གྱེར་སྒོ་བཞི་ཡི་གཏོ་རིགས་བརྡ་སྤྲོད་བྱེད་ཀྱི་སྐད་གཅོང་དགུ་ནི།
གཡུ་འབྲུག་ངར་སྐད། ཁྲུང་མོའི་འཚེར་སྐད། ངང་མོ་ལྟ་བུའི་སྟོན་སྐད། རྨ་
བྱའི་སྒྲོ་སྐད། ཁུ་བྱུག་གསུང་སྐད། ལྕོ་གའི་འགྱུར་སྐད། ནེ་ཙོའི་གཅོང་སྐད།
ཕོ་རོག་ལྟོ་སྐད། སྟག་སྦྲང་གཅོང་སྐད་དང་དགུ་ཡི་སྒོ་ནས་དྲངས་བ་དང་།
སྐད་ཀྱི་གཅོང་དགུས་རང་རང་སོ་སོའི་དོན་ཇི་ལྟར་སྟོན་ཚུལ་འཁོད་པ་ལ་
《གཡུང་དྲུང་བོན་གྱི་བསྟན་འབྱུང་ཕྱོགས་བསྡུས།》ལས། གཡུ་འབྲུག་ངར་
སྐད་ལྷ་གསས་དཔུང་ཚོགས་བསྡུ།། ཁྱུང་མོའི་འཚེར་སྐད་དྲག་པོའི་ལྷ་ཚོགས་
བདར། ངང་མོ་བུ་སྟོར་སྐད་ཀྱིས་མིའི་ཕྱྭ་བླན།། རྨ་བྱའི་སྒྲོ་སྐད་ཕྱུགས་ཀྱི་
གཡང་འགུག་བྱེད།། ཁུ་བྱུག་གསུང་གིས་ལྷ་སྲིན་སྤྲོ་བ་བསྐྱེད།། ལྕོ་གའི་འགྱུར་
སྐད་གླུད་ཡས་ལམ་དུ་བསྟན།། ནེ་ཙོའི་གཅོང་སྐད་ལྷ་མིན་གོ་བརྡ་སྤྲད།།
རོག་ལྟོ་སྐད་སྲི་ཡི་བྱུར་གདབ་སྟེ།། སྟག་སྦྲང་གཅོང་སྐད་སྲི་ཁམས་བྱུར་ཁ་
གནོན།། ཞེས་པ་ལྟར་རོ།
བོན་ལུགས་སུ་གྲངས་བཅུ་གསུམ་འདི་གལ་འགངས་ཆེ་བར་བརྩི་
པའི་སྲོལ་ཡོད་པ་དེའི་རྒྱུ་མཚན་རོལ་དབྱངས་དང་འབྲེལ་བ་ཡོད་དམ།
ལན། སྔོན་ཆད་མགུར་ལྷ་གསོལ་དུས་མགུར་ལེན་པ་དང་རྗེའི་མགུར་
གླུ་བཅུ་གསུམ་གྱིས་གླུའི་གཞུང་བཙུགས་དགོས། དེའི་རྣམ་གྲངས་ལ་བཅུ་
གསུམ་ཡོད། དེ་བཞིན་ཤོན་ལ་ཤོན་སྣ་བཅུ་གསུམ། དགའ་གླུ་བཅུ་གསུམ།
གཞས་ཆེན་བཅུ་གསུམ། ཀླུ་རོལ་བཅུ་གསུམ་སོགས་བོད་ཀྱི་སྲོལ་རྒྱུན་གླུ་གར་
ཆེ་གྲས་ཁག་ལ་གྲངས་ངེས་བཅུ་གསུམ་ཡོད་པ་གཡུང་དྲུང་བོན་གྱི་འཇིག་
རྟེན་ལྟ་གྲུབ་དང་འབྲེལ་བ་ཡོད་ཚུལ་གྱི་དཔྱད་རྩོམ་ཡང་འདུག དེ་དང་
ཚུལ་མཐུན་པར་བོན་ལུགས་སུ་བྱ་བོན་བཅུ་གསུམ་ཞེས་ཀྱང་ཡོད་པ་
གདངས་དབྱངས་གྱེར་དུས་སྐད་ཀྱི་བྱེ་བྲག་གི་མིང་སེམས་ཅན་གྱི་དཔེ་རུ་
སྦྱར་ནས་གསོན་ཉམས་ལྡན་པའི་ངང་མཚོན་ཐུབ་པའི་ཆེད་དུ་མིན་ནམ་
སྙམ། གང་ལགས་ཤེ་ན་བོན་ལུགས་ཀྱི་དབྱངས་ཡིག་ཁ་ཤས་ལ་བྱ་དང་རྟ་
དང་ཁྱུང་གི་གཟུགས་རིས་བྲིས་འདུག་ཅེས་བྲུ་ལུགས་ཀྱི་དགེ་འདུན་པས་
གསུངས་མྱོང་།
བོན་གྱི་ཆོ་ག་སོགས་དེང་གི་དུས་སུའང་ལག་ལེན་བྱེད་ཀྱི་ཡོད་པའི་
རྒྱུ་མཚན་གང་ཡིན་ནམ།
ལན། གཡུང་དྲུང་བོན་གྱི་རིག་གནས་དེ་བཞིན་བོད་ཀྱི་ཡུལ་དུ་མཐོ་བ་
རྒྱལ་པོ་ནས་དམའ་བ་མི་སེར་དཀྱུས་མའི་བར་དུ་ལོ་ངོ་སྟོང་ཕྲག་གཅིག་
ལྷག་ཙམ་དར་སྤེལ་བྱུང་བའི་དབང་གིས་གཞི་རྒྱ་ཆེ་བའི་མང་ཚོགས་ཀྱི་རྨང་
གཞི་ལྡན་ཡོད། རྒྱུན་ལྡན་གྱི་འཚོ་བའི་ཁྲོད་དུ་ལྷ་གསོལ་བ་དང་། ལ་བཙས་
གསོལ་བ། རླུང་རྟ་གཏོང་བ། བསང་གཏོང་བ། གླུད་སྐྱེལ་བ་སོགས་ཀྱི་བྱེད་
སྒོ་མང་དག་གི་ཁྲོད་དུ་གཡུང་དྲུང་བོན་གྱི་ལྟ་བ་ཤུགས་ཆེར་འདྲེས་པས་མྱུར་
དུ་ལོ་ངོ་སྟོང་ཕྲག་བརྒྱུད་པའི་གོམས་གཤིས་དོར་ནས་དད་མོས་ཆོས་ལུགས་
གཞན་ཞིག་དང་ལེན་བྱེད་པར་དཀའ་བ་ཆེན་པོ་བྱུང་ཡོད། དེས་ན་དུས་
རིམ་མི་འདྲ་བའི་ལོ་པཎ་མཁས་གྲུབ་མང་པོའི་འབད་འབུངས་འོག་སངས་
རྒྱས་ཆོས་ལུགས་ཀྱི་ལྟ་བ་བོད་དུ་དར་ནས་དེང་གི་དུས་སུ་བོད་ཀྱི་གཙོ་རྒྱུག་
ཆོས་ལུགས་ཤིག་ཏུ་ཆགས་ཡོད།
བོན་གསར་རྙིང་དབྱེ་བ་གང་འདྲ་ཡིན་ནམ། གྱེར་དབྱངས་སྐོར་ལ་
ཁྱད་པར་གང་ཡོད་དམ།
ལན། གཡུང་དྲུང་བོན་གྱི་ལུགས་སུ་བསྟན་པ་སྔ་དར་དང་བར་དར་
དང་ཕྱི་དར་གསུམ་བྱུང་ཡོད། བོད་དུ་དར་བའི་གཡུང་དྲུང་གི་བོན་
ལའང་ལུགས་ཁ་ཤས་ཡོད་དེ། དམུ་རིགས་གཤེན། རྒྱལ་རིགས་བྲུ། དབང་
ལྡན་ཞུ། གྲུབ་ཐོབ་སྤ། མཁས་པ་རྨེའུ། དམ་པ་ཁྱུང་གི་གདུང་རབས་བཅས་
ཡོད། ཡིན་ཡང་དུས་འགྱུར་སྣ་ཚོགས་ཀྱིས་རྐྱེན་པས་དེང་གི་དུས་སུ་གཤེན་
དང་བྲུ། ཁྱུང་གི་གདུང་བརྒྱུད་ཅུང་དར་བར་ཡོད། བོན་ལུགས་སུ་བོན་
རྙིང་མ་དང་བོན་གསར་མ་ཞེས་གཉིས་དབྱེ་དུ་ཡོད་པ་དང༌། བོན་གསར་མ་
ལ་རྙིང་མ་བའི་ཤུགས་རྐྱེན་ཆེན་པོ་ཐེབས་ཡོད་པས་བོན་གསར་མའི་དགོན་
པ་ལ་མཚོན་ན་འདིའི་སྔགས་ཆོག་རྣམས་ཀྱི་བརྒྱུད་པའི་གཙོ་བོ་སྐུ་གསུམ་
སངས་རྒྱས། དྲན་པ་ཡབ་སྲས་གསུམ་ཡིན་ཞིང་། དེ་ཡང་ཡབ་དྲན་པ་ནམ་
མཁའ། ཡུམ་འོད་ལྡན་འབར་མ། སྲས་ཚེ་དབང་རིག་འཛིན་ ཿ དང་པདྨ་
མཐོང་གྲོལ་ལམ་པདྨ་འབྱུང་གནས་ཡིན། ཕྱག་ལེན་གྱི་སྲོལ་རྙིང་མ་དང་
མཚུངས་པ་མང་ངོ་། ཡིན་ཡང་བྲུ་ཞུ་སྤ་རྨེའུ་ཁྱུང་གཤེན་དག་བོན་རྙིང་
མའི་ཁོངས་སུ་གཏོགས་པ་ཤེས་དགོས།
བོན་གྱི་བཀའ་བརྟེན་ཁྲོད་དུ་རོལ་དབྱངས་དང་འབྲེལ་བ་ཡོད་པའི་
ནང་དོན་ཡོད་དམ།
ལན། ཡོད་དེ། དེ་ཡང་བོན་གྱི་བརྟེན་འགྱུར་གྱི་གོ་དོན་ནི་བཀའ་འགྱུར་
ལ་བལྟོས་ཏེ་རྩོམ་འབྲི་བྱས་པའི་ཡིག་རིགས་ལ་གོ་བ་ཡིན་པ་མ་གཏོགས་
བཀའ་འགྱུར་གྱི་འགྲེལ་པ་མ་ཡིན། དེས་རྐྱེན་པས་བོན་གྱི་བརྟེན་འགྱུར་ལ་
བཀའ་བརྟེན་ཞེས་ཀྱང་བྱ། བརྟེན་འགྱུར་ནི་བོན་གྱི་གཞུང་ལུགས་ཀུན་འདུས་
ཤིག་ཡིན། བཀའ་འགྱུར་ཕུད་པའི་བོན་གྱི་གཞུང་ལུགས་གསུང་པོད་ཚང་མ་
དེའི་ནང་དུ་འདུས་ཡོད། དེ་མིན་ཕྱི་རབས་པས་བོན་གྱི་དགོངས་དོན་ལ་
འགྲེལ་བཤད་བྱས་པའི་གསུང་རྩོམ་ཡང་ཚུད་ཡོད། དེའི་ནང་དུ་ལོ་རྒྱུས་དང་
རིག་གནས། ཆོས་ལུགས། སྒྱུ་རྩལ། མཚན་ཉིད། རྩོམ་རིག སྨན་གཞུང༌།
གནམ་རིག་སྐར་རྩིས་སོགས་ཀྱི་ནང་དོན་ཕྱོགས་མི་འདྲ་བ་མང་པོ་ཡོད།
གཞན་དུ་བོན་གྱི་བརྟེན་འགྱུར་ལ་པོ་ཏི་གྲངས་378ཅན་ཡོད་པ་དང་། བཀའ་
འགྱུར་པོད་278ཡོད། དེ་དག་གི་གྲངས་ངེས་ནས་འཆད་ཀྱང་བན་དེའི་
བཀའ་བསྟན་འགྱུར་དང་མི་འདྲ་བ་མང་པོ་ཡོད་པ་ཤེས་དགོས།
བོན་ལུགས་སུ་གཤིན་ཆོག་སྤེལ་དུས་དབྱེ་བ་གང་ཡོད་དམ།
ལན། བོད་ཀྱི་འདས་མཆོད་ཀྱི་ཆེས་ཐོག་མའི་རིག་གནས་ཀྱི་རྒྱབ་
ལྗོངས་ནི་བོན་གྱི་ཆོས་ལུགས་ཡིན་"ཞེས་གསུངས་ཡོད་པ་དང་། སྒྲ་འགྲེལ་
ལས། བཤོས་ཀྱི་ལྷ་བོན་དང༌། གྲོང་གི་འདུར་བོན་དང་། ཡང་དག་པའི་
སེམས་བོན་གསུམ་དར་རོ། ཞེས་པས་ཡར་ལྷ་ལ་གསོལ་མཆོད་འབུལ་བ།
མར་འདྲེ་ལ་གླུད་བསྔོ་བ། བར་གཤིན་པོ་ལ་འདུར་དང་འདྲེན་ཆོག་བྱེད་
ཅིང༌། གསོན་པོ་ལ་སེམས་དོན་བསྟན་ནས་ཐར་པར་འདྲེན་པའོ། བོན་
ལུགས་སུ་འདས་པོ་གང་ཞིག་ལ་འདས་མཆོད་ཅི་འདྲ་ཞིག་སྒྲུབ་པའི་རྣམ་
གཞག་ཤིན་ཏུ་ཕྲ་བ་ཡོད་དེ་ཤི་ཐབས་བརྒྱད་བཅུ་རྩ་གཅིག འདུར་སྒོ་བཞི།
འདུར་ཐབས་སུམ་བརྒྱ་དྲུག་བཅུ་ཡོད། དེ་བཞིན་འདྲེན་པའི་དུས་སུ་གཏོང་
བའི་ཆོ་ག་ལ་ཡང་ཞིབ་ཕྲའི་དང་དོད་ཆེན་པོ་ཡོད། དེ་ཡང་རང་རང་དགེ་
སྐལ་ནི།། སེར་མོ་དགེ་སྦྱོང་འདྲེན་པ་ལ།། རྒྱལ་བ་རྒྱ་མཚོའི་ཆོ་ག་གཙོ།། སྐྱེས་
པ་ཕོ་རིགས་འདྲེན་པ་ལ།། ཀུན་རིག་སྒྲོན་མའི་ཆོ་ག་གཙོ།། བུད་མེད་མོ་
རིགས་འདྲེན་པ་ལ།། ཀུན་གསལ་བྱམས་མའི་ཆོ་ག་གཙོ།། སྡིག་ཅན་མང་པོ་
འདྲེན་པ་ལ།། གཡུང་དྲུང་ཀློང་རྒྱས་ཆོ་ག་གཙོ།། སྐྱེ་བོ་ཕལ་པ་འདྲེན་པ་ལ།།
བདེ་ཆེན་ཞིང་བསྒྲོད་ཆོ་ག་གཙོ།། འཁོར་བ་སེམས་ཅན་སྤྱི་ལ་ནི།། ངན་སོང་
སྐྱེ་སྒོ་གཅོད་མདོ་གཙོ།། མ་རིག་ལྟུང་བ་ཅན་རྣམས་ལ།། གཡུང་དྲུང་ལྟུང་
བཤགས་ཆོ་ག་གཙོ། དགེ་མེད་བག་ཆགས་ལྗི་བ་ལ།། རིགས་དྲུག་ཐར་བའི་
མདོ་སྡེ་གཙོ།། ཞར་བྱུང་ཤིད་སྟོན་བྱེད་པའི་སྐབས།། ཟན་འགྱེད་གཤིན་གྱི་
སྲོག་དགྲས་བྱེད།།ཟན་ཆུ་མཐུན་གསུམ་ལོ་བས་བླུགས།།
བོན་ལུགས་གཤིན་ཆོག་གི་གྱེར་དབྱངས་སྐོར་གྱི་ཟིན་བྲིས་ཡོད་དམ།
ལན། ཡོད་དེ། འདིར་གཤེན་ལུགས་དཔེ་མཚོན་དུ་བཟུང་ནས་འཆད་ན།
༄༅།། གཤེན་ལུགས་མདོ་གཡུང་དྲུང་ཀློང་རྒྱས་ཀྱི་ཟིན་བྲིས་བཞུགས་སོ།
དང་པོ། རྣམ་འདྲེན་རྒྱལ་བ་གཤེན་རབ་མི་བོའི་གསོལ་འདེབས་
དང༌། མི་འགྱུར་གཙུག་ཕུད་དབང་རྒྱལ་སོགས་ཀྱི་གསོལ་འདེབས་ཅི་ཆོག་
བརྗོད་པ། དེ་ནས་སྐྱབས་འགྲོ་རྒྱས་པ་དང༌། བླ་མ་བསྟོད་པ། ཡན་ལག་
བདུན་པ་བཅས་ལ་གྱེར་དབྱངས་མེད་པ། གཤེན་ལུགས་ཚོགས་འདོན་གྱི་
གཞུང་སྐད་ཡིན།
གཡུང་དྲུང་ཀློང་རྒྱས་ཀྱི་ཆོ་གའི་ལག་ལེན་ལ་འཇུག་པ་གཞུང་དབུ་
འཛུགས་པ་དེ་ནས་ས་ཡི་ཆོ་ག་མགོ་གྱེར་ཡོད་པ། རིམ་བཞིན་ཀློང་རྒྱས་
གཞུང་སྐད་ཡིན་པ། མཚམས་གཅོད་པ་གཞུག་གྱེར་ཡོད་པ། ཐིག་གདབ་
དང་རྟ་བོན་བརྗོད་པ། ནེའུ་ཆུང་གི་ཁྲུས་བྱ་བ། བུམ་སྙིང་བརྗོད། དེའི་སྐབས་
མངོན་རྟོགས། བདག་བསྐྱེད་སྒོམ། བུམ་སྙིང་འོག་མ་བརྗོད་ལ་སྟ་གོན་ལྷ་
དང་ལྷ་མིན། མཐོ་རིས་མི་དང་གསུམ། བྱོལ་སོང་ཡི་དྭགས་དམྱལ་བ་ངན་
སོང་གསུམ། དེ་དྲུག་སྐྱེ་བ་བར་མ་དོ་དང་བདུན། བཅས་པས་རྟ་གོན་གྱི་
མཇུག་གྱེར་གྱིས་བསྡུའོ། དེའི་སྐབས་མངོན་རྟོགས་མདུན་བསྐྱེད་བརྗོད།
སྤྱན་དྲངས་པ་ལ་མཇུག་གྱེར་ཡོད། དེ་ནས་ནེའུ་ཆུང་ཁྲུས་ལ་འཇུག་པ།
རྒྱན་མཛེས་ལེགས་པར་བཀྲམ་ལ་གསེར་སྐྱོགས། དངུལ་སྐྱོགས། ཟངས་
སྐྱོགས་སོགས་ཀྱིས་ཁྲུས་བྱ་བ། ཕྱག་འཚལ་བ་ལ་མཇུག་ཏུ་སྙན་པའི་དབྱངས་
ཀྱིས་བརྗོད། རྣམ་ལྔའི་མཆོད་པ་འབུལ་བ་མཇུག་གྱེར་ཡོད་པ། སྐུ་བསྟོད་ལ་
མཇུག་གྱེར་ཡོད་པ། །དེ་ནས་གཡུང་དྲུང་ཀློང་རྒྱས་ཀྱི་བདེ་བར་གཤེགས་པ་
སྟོང་རྩ་བརྒྱད་ཀྱི་མཚན་བསྟོད་ཀྱི་གཞུང་ལ་འཇུག་པ། གཡུང་དྲུང་ལྷ་ཡི་
སྐད་དུ་ནས་གཞུང་སྐད་ཡིན་པ། སྙིང་པོ་བརྗོད་པ། འོད་འབར། སྟོང་གསུམ་
ལ་མགོ་གྱེར་ཡོད་པ། དེ་ནས་རིམ་བཞིན་སྟོང་མཚན་ལ་འཇུག་པར་བྱའོ།
སྟོང་མཚན་ཕྱོགས་མཚམས་གྲུབ་རྗེས་གཏོར་མ་ཀ་དྲུག་དང་མར་སྦྱིན་གྱི་
མཆོད་པ་ཕུལ་ནས་། མར་སྦྱིན་ལ་གཞུག་གྱེར་ཡོད།
དེ་ནས་སྔོན་འགྲོ་མགོ་གསུམ་རྫོགས་ཆེན་རྒྱས་བསྡུས་བཅས་གསུམ་ལ་
མགོ་གྱེར་ཡོད་ལ་སྙན་བརྒྱུད་ལ་གཞུག་གྱེར་ཡང་ཡོད་པ། འདུལ་ཁྲིམས་
གཙང་མའི་བསྟོད་ཕྱག་གི་མགོ་མཇུག་ཏུ་དབྱངས་ཡོད་པ། གཡུང་དྲུང་
སེམས་པའི་ལྟུང་བཤགས་གཞུང་གཞུག་གྱེར་ཡོད་པ། རིས་དྲུག་རང་སྦྱོང་
དབྱངས་ཡོད་པ། དེ་ནས་དབང་ཞུ་བའི་རིམ་པ་ལས་སྡིག་པ་བཤགས་པ་ལ་
མགོ་གྱེར་དང་གཞུག་གྱེར་ཡོད་པ། སྒོ་དབྱེ་ལ་མགོ་གྱེར་ཡོད་པ། མེ་ཏོག་
སྨོན་ལམ་མགོ་གྱེར་དང་གཞུག་གྱེར་ཡོད་པ། ཁྲུས་བྱ་བ་དབྱངས་ཀྱིས་འདྲེན་
ཙམ་བྱ་དགོས། མགྲོན་བསྐྱེད་པ་གཞལ་ཡས་བསྐྱེད་པ་བཀྲ་ཤིས་ལ་གཞུང་
སྐད་ཀྱིས་མཇུག་བསྡུའོ། དེ་ཡན་ཉིན་རེའི་གཡུང་དྲུང་ཀློང་རྒྱས་ཀྱི་མཆོད་པ་
རྒྱས་པ་ཡིན།
ཟུར་དུ་འཆད་དགོས་པ་ལ་ཐུན་མོང་མ་ཡིན་པའི་རྒྱལ་བ་གཤེན་གྱི་
གཤིན་ཆོག་ཞེ་དགུའི་སྐབས་ཐོ་རངས་ཡར་བཞེངས་ནས་དང་པོ་གཞུང་གི་
མཚམས་གཅོད་དང་བཅས།། མཆོད་པའི་གཞུང་དབུ་བཟུང་སྐབས་འདས་པོ་
བུ་ཡིན་ཚེ་ཕོའི་སྒྲིབ་པ་སྦྱོང་བའི་ལེའུ་ཕོ་སྦྱོང་དང་། མོའི་སྒྲིབ་པ་སྦྱོང་བའི་
ལེའུ་མོ་སྦྱོང་ཡིན། མདོ་གཡུང་དྲུང་ཀློང་རྒྱས་ཀྱི་མཚམས་གཅོད་ནས་བཟུང་
འཕྲིན་ལས་རིམ་བཞིན་སྤྱན་འདྲེན། འགུག་པ་ལ་དབྱངས་ཡོད་པ་ཙམ། ཁྲུས་
དང་སྐུ་བསྟོད། མར་སྦྱིན། སྨོན་ལམ་སོགས་ཕོ་སྦྱོང་ལ་སྨན་གྱི་གདངས་དང༌།
མོ་སྦྱོང་ལ་རྟའི་ཀ་ཡི་གདངས་ཡིན། ཕྱི་དྲོ་གཞུང་གྲུབ་རྗེས་སླར་ཡང་ཚོགས་
འདོན་བླ་མའི་བསྟོད་པ་དང༌། ཉིན་རེའི་གཏོར་མ་བཅའ་བ། དགོང་བསུར་
གཏོང་བ། ནུབ་མོ་མ་ཏྲིའི་གསུང་བསྐུལ་གྱེར་བ། ནོར་བུ་སྨོན་ལམ་ལ་མཇུག་
དབྱངས་ཡོད་པ་བཅས་ཉིན་གཅིག་གི་ལས་རིམ་ཚང་མ་ཚར་བ་དང་གཟིམ་
ཁར་གཞུང་གི་མཚམས་གཅོད་དང་སྐྱབས་འགྲོ་སེམས་བསྐྱེད་བསྔོ་སྨོན་
བཅས་ཀྱིས་མཇུག་བསྡུ་བར་བྱའོ།།
ཟིན་བྲིས་འདི་བཞིན་གཤེན་ལུགས་འཛིན་པའི་དགེ་འདུན་པ་ཚུལ་
ཁྲིམས་ཤེས་རབ་ལྷུན་གྲུབ་དང་ཤེས་རབ་སྦྱིན་པ། ཚུལ་ཁྲིམས་དབང་རྒྱལ་
ལགས་ལ་བཅར་འདྲི་ཐེངས་མང་ཞུས་པ་གཞིར་བཟུང་ནས་དཔྱད་རྩོམ་གྱི་
དགོས་དབང་ཇི་བཞིན་ཤེས་དམན་པ་བསོད་ནམས་ཀྱིས་སྒྲིག་ཁུལ་ཞུས་ཐོག་
ཁྲི་བརྟན་ནོར་རྩེའི་དགེ་འདུན་པ་རྒན་རབས་དག་ལ་ཞིབ་དཔྱད་གནང་
རོགས་ཞུས་པ་དག་མར་འདུག་གསུངས་བྱུང་བས་ཀུན་གྱིས་ཡིད་འཕེར་ཡོད་
པ་ཞུ། ལོ་ཟླ་ཚེས་གྲངས་བཟང་བའི་ཉིན་མོར། མཐར་བརྟན་གླིང་དུ་སྦྱར་བ་
དགེའོ།། ཞེས་བྲིས་ཡོད།
བོན་ལུགས་སུ་བྱས་པའི་གར་གྱི་ཉམས་དགུ་གང་དག་ཡིན་ནམ།
ལན། གར་གྱི་ཉམས་དགུ་ལ་མཉེན་པའི་གར། ལྕུག་པའི་གར། འཁྲིལ་
བའི་གར། ལྡེམ་པའི་གར། ཁྲོ་བོའི་གར། བཞད་པའི་གར། གཏུམ་པའི་གར།
གཤེ་བའི་གར། སྒེག་པའི་གར་བཅས་སུ་དབྱེ་སྲོལ་ཡོད། དེ་བཞིན་གར་ཚོམ་
ཞེས་རོལ་ཆ་དང་ལྷན་དུ་གར་བསྒྱུར་བའི་དོན་ཡང་ཡོད། ཉམས་དགུ་སོ་
སོར་དགོས་པ་དམིགས་པ་ཅན་རེ་ཡོད་དགོས།
བོན་ལུགས་སུ་རོལ་དབྱངས་ཀྱི་ཚབ་མཚོན་ལྷ་དང་ལྷ་མོ་སོགས་
ཡོད་དམ།
ལན། ཡོད་དེ། བདེ་བར་གཤེགས་པ་སྟོང་རྩ་བརྒྱད་ཀྱི་མཚན་ཡང་
དག་བརྗོད་པའི་མདོ། ཞེས་བྱ་བའི་ནང་དུ་ཕྱོགས་བཅུའི་རིམ་པ་བཞིན་སྐུ་ཡི་
ལྷ་ཆེན། གསུང་གི་ལྷ་ཆེན། ཡོན་ཏན་གྱི་ལྷ་ཆེན། འཕྲིན་ལས་ཀྱི་ལྷ་ཆེན།
ཐུགས་ཀྱི་ལྷ་ཆེན་བྱས་ནས་རེ་རེ་བཞིན་ལྷ་མོ་དང་ལྷ་ཆེན། སྲིད་པ། གཤེན་
རབས་བཅས་སུ་སོ་སོར་མཚན་བཀོད་ཡོད་པ་དང་། སྟོང་རྩ་བརྒྱད་ཞེས་
ཁྱོན་ཆིག་སྟོང་དང་བརྒྱད་ཡིན་པ་དང་། དེ་ནི་ལྷ་མོ་250ལྷ་ཆེན་250སྲིད་པ་
250གཤེན་རབས་250 གཙོ་འཁོར་4མཚན་ལྡན་ཁྱེའུ་4བཅས་ཡིན། གཙོ་
འཁོར་བཞི་ནི་ཚེ་ལོ་བརྒྱ་པའི་སེམས་ཅན་འདྲེན་པའི་སངས་རྒྱས་ཐབས་
མཁས་གཙོ་བོ་བཞི་སྟེ། ཡུམ་ཆེན་ས་ཏྲིག་ཨེར་སངས། ལྷ་ཆེན་གཤེན་ལྷ་འོད་
དཀར། སྲིད་པ་སངས་པོ་འབུམ་ཁྲི། སྟོན་པ་གཤེན་རབ་བཅས་སོ། གཤིན་
ཆོག་ལ་རེ་རེ་བཞིན་སྐུ་མདོག་ཕྱག་མཚན་དང་བཅས་པ་ཡང་དག་པར་
བརྗོད་དགོས། དེས་ཉིན་མོའི་ཆོ་ག་ཧྲིལ་པོའི་ཆ་ཤས་མང་ཙམ་ཟིན་པ་དང་
སྤྱིར་ན་ཆུ་ཚོད་7ཙམ་བསྟུད་མར་སྤེལ་དགོས། ཕྱོགས་རེ་རེའི་སྐུ་དང་གསུང་།
ཡོན་ཏན། འཕྲིན་ལས། ཐུགས་ཀྱི་ལྷ་རེ་རེའི་མཚན་བརྗོད་ཟིན་མཚམས་སུ་
ནང་མིས་ཕྱག་འཚལ་བ་དང་། དགེ་འདུན་པས་མཆོད་རོལ་འབུལ་བ།
མཆོད་དཔོན་གྱིས་དཀར་དམར་གཉིས་སུ་ཡོད་པའི་གཏོར་མ་བཤམས་པར་
བྱས་ནས་མཆོད་པ་ཟབ་རྒྱས་རེ་སྤེལ་དགོས། དེ་ལྟར་ཕྱོགས་བཅུ་ཡི་ལྷའི་
མཚན་བརྗོད་པ་དང་འབྲེལ་ཡོད་མཆོད་པ་ཕུལ་ཟིན་དུས་གཏོར་མ་བཅུ་པོ་
དག་ཀྱང་བཤམས་ཟིན། དེ་ལ་འགལ་རྐྱེན་ཟློག་པ་དང་མཐུན་རྐྱེན་སྒྲུབ་པ་
གཉིས་ཀྱི་ནུས་པ་ལྡན་ཡོད་དེ། ཚེ་འདིའི་ལས་སྐལ་རྫོགས་ཀྱང་ཚེ་ཕྱི་མར་
འཕོས་པའི་རྣམ་ཤེས་ལ་གནོད་འཚེ་བྱེད་མཁན་གྱི་གཤེད་འདྲེ་ལ་སྦྱིན་པའི་
སྒོ་ནས་བསླུ་བ་དང་ཚེ་ཕྱི་མའི་ཆེད་དུ་མར་སྦྱིན་དང་ཡར་མཆོད་པ་འབུལ་
བ་ཡིན་ནོ།
འདོན་པར་བྱ་བའི་ནང་དོན་ཤིན་ཏུ་རྒྱ་ཆེ་བའི་ཕྱིར་དབྱངས་གཏོང་
བའི་ཁོམ་པ་མེད་པས་འདུར་གྱི་སྒོ་ནས་གཏོང་བ་ཡིན།
འདིར་དཔེ་མཚོན་གྱི་ཚུལ་དུ་འདིའི་སྐོར་ཆ་ཚང་ཞིག་བཀོད་ན་འདི་
ལྟར་ཏེ། གསུང་གི་ལྷ་མོ་སྒྲ་དབྱངས་གདངས་ལྡན་མ།། སྐུ་མདོག་ལྗང་འབར་
ལྕགས་ཀྱི་སྙིང་པོ་འདྲ།། ཕྱག་མཚན་སྣང་གསལ་ལྕགས་ཀྱི་མེ་ལོང་བསྣམས།།
རྩལ་ཆེན་ལྕགས་ཀྱི་སེང་གེའི་ཁྲི་ལ་བཞུགས།། བདེར་གཤེགས་ལྷ་མོ་བྱིན་
རླབས་ཅན།། བདག་དང་རྒྱུ་སྦྱོར་ཡོན་གྱི་བདག། མཐའ་ཡས་སེམས་ཅན་སྒྲིབ་
སྦྱང་ཕྱིར། ཕྱག་འཚལ་མཚན་བསྟོད་མཆོད་པ་འབུལ།། འོད་འབར་ལྷ་ཡི་
ཞལ་ཡས་མཆོག ། ཕྱོགས་བཅུ་མི་འགྱུར་གཡུང་དྲུང་གི ། གྲུ་ཁུག་ནུབ་ཕྱོགས་
དམར་པོ་ལ།། ཡིག་འབྲུ་ཁཾ་གི་ཀློང་དཀྱིལ་ན།། འཁོར་བའི་སེམས་ཅན་དྲངས་
བའི་ཕྱིར། བྱིན་གྱི་རླབས་ལས་བྱུང་བ་ཡི།། ས་ཏྲིག་ཨེར་སངས་བྱིན་རླབས་
ལས།། འགྲོ་བའི་དོན་དུ་བྱུང་བ་ཡི།། ཞེས་སོ།
ཆོ་ག་དེ་སྤེལ་བའི་རྒྱུ་མཚན་ནི་བདེ་བར་གཤེགས་པའི་སྐུ་རྣམས་ལ་
ལུས་ངག་ཡིད་གསུམ་གྱི་སྒོ་ནས་མཆོད་པ་སྣ་ཚོགས་པ་ཕུལ་ཏེ་སེམས་ཅན་
གྱི་སྒྲིབ་པ་སེལ་བ་དང་། ཡང་སྒོས་ཚེ་འདས་གང་དེའི་རྣམ་པར་ཤེས་པ་
དམྱལ་བའི་གནས་ལས་གྲོལ་བ་དང་། ཚ་གྲང་སྡུག་བསྔལ་ཞི་བ། དེ་ནས་ཡི་
དྭགས་གནས་སུ་འགྲོ་བ་དང༌། བཀྲེས་སྐོམ་སྡུག་བསྔལ་ཞི་བ། དེ་ནས་བྱོལ་
སོང་གནས་སུ་འགྲོ་བ་དང་། གླེན་ལྐུགས་སྡུག་བསྔལ་ཞི་བ། དེ་ནས་མི་ཡི་
གནས་སུ་འགྲོ་བ་དང་། བྲེལ་ཕོངས་སྡུག་བསྔལ་ཞི་བ།། དེ་ནས་ལྷ་མིན་
གནས་སུ་འགྲོ་བ་དང་། འཐབ་རྩོད་སྡུག་བསྔལ་ཞི་བ།དེ་ནས་ལྷ་ཡི་གནས་སུ་
འགྲོ་བ་དང་། འཕམ་ལྟུང་སྡུག་བསྔལ་ཞི་བ། མཐར་ཐུག་ཚེ་འདས་གང་དེ་
སོགས་བར་དོའི་སེམས་ཅན་ཐ་དག་སྐྱེ་བ་གནས་ངན་ལེན་པའི་སྒོ་ཆོད་པ་
དང་། སྟོན་པའི་ཞལ་མཇལ་གསུང་ཐོས་པ། དེ་ལ་སྒྲིབ་སྦྱངས་ཚོགས་རྗོགས་
ནས་མཐར་ཐུག་བླ་མེད་གོ་འཕང་ཐོབ་པའི་ཆེད་དུ་ཡིན་ནོ། ཆོ་ག་འདིའི་ལྟ་
བ་ལ་མཚོན་ན་གཉིད་ལོག་པའི་དུས་ལུས་མལ་ནས་མ་འགུལ་ཡང་། ཡིད་
སེམས་ཡུལ་ལ་འཕྲོ་བ་བཞིན་དུ། ཚེ་འདས་ཀྱི་ལུས་སེམས་གཉིས་ཁ་བྲལ་ནས་
བླ་ཡིད་སེམས་གསུམ་འཁོར་བར་འཁྱམས་ཤིང་སྡུག་བསྔལ་ཉམས་སུ་མྱོང་
བར་རྟོགས་པ་ནི་ལྟ་བ་རུ་ངེས་ཤིང༌། སྤྱོད་པའི་ལས་ནི་ཚེ་འདས་ཀྱི་བླ་ཡིད་
སེམས་གསུམ་རྒྱུ་དྲུག་ཏུ་འཁྱམས་པ་ལ། འདྲེན་པའི་ཐབས་ལ་མཁས་པར་
བྱེད་དེ། བླ་གཤེད་པོས་འཁྱེར་བ་དེ་ཡང་འགུགས་པའི་ཐབས་སུ་གཏོར་མ་
བཏང་བ་དང་། དབྱེན་ཁམས་ལ་ལན་ཆགས་གླུད་གཏོར་གཏོང་བ། ཡིད་མ་
གཡེང་བའི་སྒོ་ནས་འགུགས་པར་བྱ་ཞིང་། སེམས་དེའི་རྗེས་སུ་འབྲང་སྟེ།
འཁོར་བ་ལས་དྲང་ཕྱིར་དུ་གཤིན་པོའི་ཐབས་དང་འདུར་གསས་ཀྱི་ཐུགས་རྗེ་
ལ་བརྟེན་ནས་འགྲོ་བ་རིགས་དྲུག་གི་ས་བོན་དུ་པྲི་སུ་རྣི་ཡཱཾ་ཨ་སོགས་རིམ་
གྱིས་བཅོམ་སྟེ་བག་ཆགས་སྦྱོང་བ་དང་། ཡུལ་མཁར་བང་མཛོད་སོགས་
ལོངས་སྤྱོད་སྣ་ཚོགས་ཞེན་ཆགས་མེད་པའི་སྒོ་ནས་གཏད་ཡར་སོགས་བྱེད་
པ་ནི་སྤྱོད་པ་ཡང་དག་ཏུ་འདོད་ལ། སྐབས་འདིར་བླ་ཡིད་སེམས་གསུམ་གྱི་
དོན་ནི་《གབ་པ།》ལས། ཀུན་གཞི་ལ་བག་ཆགས་བསགས་པས་བླ། དེའི་
རྗེས་སུ་འབྲེལ་བས་སེམས། དེ་ལ་སྡུག་བསྔལ་སྣ་ཚོགས་སུ་རྒྱུ་བས་་ཡིད།
ཅེས་གསུངས་ཡོད། ལྟ་སྤྱོད་དེ་དག་གིས་བཏེགས་པའི་འབྲས་བུ་ནི་གང་ཟག་
རྫས་འཛིན་རྟོག་པའི་གཉེན་པོར་གྱུར་པ་མོས་སྤྱོད་བོན་མཆོག་ཐོབ་སྟེ།
བདག་ཕྱོགས་མེད་པར་བཏང་སྙོམས་ཚད་མེད་དུ་འཇུག་གོ།
རྔ་ཐབས་ཀྱི་སྐོར་ལ་བཤད་པ་ཡོད་དམ།
ལན། ཡོད་དེ། ཆོ་ག་བཅུ་གཉིས་མི་ནུབ་མཚན་མདོ། ཕོ་སྦྱང་རིན་
ཆེན་ཕྲེང་བ། མོ་སྦྱངས་པདྨ་མུན་སེལ། སྒྲིབ་སྦྱང་མུན་སེལ་སྒྲོན་མ། དུ་ཏྲི་
སུའི་བུམ་སྒྲུབ། རྒྱུན་སྐྱོང་། མ་ཏྲིའི་མདོ་ཆོག ངན་སོང་སྒོ་གཅོད། གཡུང་
དྲུང་ལྟུང་བཤགས། མཉམ་མེད་ཕྱི་སྒྲུབ་སོགས་ཆོ་ག་ཆུང་རིགས་ཀྱི་གཞུང་
དང་གཤེགས་བསྐྱོད་བཀྲ་ཤིས་བཅས་སྐད་གཅིག བཞི་ལེན་གཉིས་པ་རྣམས་
ཡར་བཀྱག་དགོས། དེ་དག་རྔ་སྦུབ་ཐོབ་པ་དང་བཞག་རྣམས་ལ་རྣམ་རྒྱལ་
གཞུང་གྱེར་དགོས། །ཆོ་ག་ཆུང་རིགས་ཀྱི་སྨོན་ལམ་རྣམས་སྐད་གཅིག ཆ་
གསུམ་ཆ་དགུ་རྣམས་སྐད་གཅིག བཞི་ལེན་གསུམ་པ་རྣམས་ཡར་བཀྱག་
དགོས། རྔ་ཐབས་ཀྱི་མན་ངག་བཞུགས་སོ་ཞེས་པའི་ནང་དུ་རྔ་ཡི་བརྡུང་
ཐབས་སྐོར་ལ་བཤད་པ། སྤྱིར་ན་རོལ་མོ་གང་ཞིག་ལའང་ཞི་རྒྱས་དབང་
དྲག་གི་སྒོ་ནས་དཀྲོལ་ལུགས་ཡོད། རྔ་ལ་མཚོན་ན་ཞི་བའི་རྔ་བརྡུང་བྱེད་པ་
ན།། དེའི་ཉམས་དང་ལྡན་པར་བྱ།། རྔ་ཐབས་དལ་ལ་ལྷོད་པར་བརྡུང༌།། རྒྱས་
པའི་རྔ་བརྡུང་བྱེད་པ་ན།། སྒེག་ཅིང་དཔའ་བའི་ཉམས་ཀྱིས་བྱ།། རྔ་ཐབས་
གསལ་ལ་ཁྲོལ་བར་བརྡུང་། དབང་གི་རྔ་བརྡུང་བྱེད་པ་། ཚགས་ཤིང་
མཛེས་པའི་ཉམས་ཀྱིས་བྱ།། དྲག་པོའི་རྔ་བརྡུང་བྱེད་པ་ན།། རྩུབ་ཅིང་ཁྲོ་བའི་
ཉམས་ཀྱིས་བྱ།། རྔ་ཐབས་དྲག་ལ་མྱུར་བར་བརྡུང༌།། དྲག་བརྡུང་རྒྱུན་ཆགས་
བྱེད་པ་ན།། གནམ་ལྕགས་ལྟར་ཡང་དབབ་པར་བྱ།།
མཆོད་རོལ་ཞེས་པ་གང་ཡིན་ནམ།
ལན། མཆོད་རོལ་དང་སྦུབ་རོལ་གཅིག་པ་ཡིན། རྔ་མེད་པ་ལ་གོ། རྔ་
རོལ་ཞེས་པ་ནི་རྔ། སྦུབ། སིལ་སྙན། རྒྱ་གླིང་ལ་སོགས་པའི་མཆོད་པའི་རྫས་
སུ་གྱུར་བའི་རོལ་མོ་ཐ་དག་དཀྲོལ་བ་ལ་གོ་བ་ཡིན། འདས་མཆོད་ཆོ་གའི་
ཁྲོད་དུ་རྔ་རོལ་ཡོད་པའི་ཆོ་ག་ཁག་ནི་མཚམས་གཅོད་ལ་གཉིས། རྣམ་དགུ་
ལ་གཅིག། མར་སྦྱིན་ལ་གཅིག། བཤེགས་བསྐྱོད་ལ་གཅིག་བཅས་ཡིན།
བོན་ལུགས་སུ་སྐྱོ་གདངས་ཞེས་པ་ཡོད་དམ།
ལན། ཡོད་དེ། མཚན་མོའི་ཆོ་གའི་ཁྲོད་དུ་གཏོང་བའི་མ་ཏྲི་དང་
གཤེན་གྱི་ཟས་བསྔོ་བསྡུས་པ་གཉིས་ནི་སྐྱོ་གདངས་ཡིན་པ་དང་། ཟས་བསྔོ་
ལ་མགོ་གདངས་དང་ཚིག་ལྷད་ཀྱང་ཡོད། མ་ཏྲི་ལ་མཚོན་ན་འདིར་བཞུགས་
ཀུན་ལ་ཚེ་འདས་དྲན་པར་བྱེད་པ་དང༌། དེས་རྐྱེན་པས་སྤུན་མཆེད་ཁ་ཤས་
མིག་ཆུས་གདོང་པ་འཁྲུ་བ་དང་། ཕྱག་འཚལ་གིན་དུ་ཡར་ལངས་མི་ཐུབ་པ་
སོགས་ཀྱི་སྐྱོ་སྣང་ཤིན་ཏུ་ཆེ་བས འདས་མཆོད་ལ་ཕེབས་པའི་དགེ་འདུན་
པའང་མཚམས་རེ་མཆི་མ་ཤོར་གྱི་ཡོད། ཡིན་ཡང་། ཆོ་ག་འདི་འདྲ་ཞིག་སྤེལ་
བས་ཚེ་འདས་གང་དེའི་ནང་མིའི་བསམ་པ་ལ་འདས་པོར་དུས་རྒྱུན་ནས་
བསྙེན་བཀུར་ཞབས་ཏོག་ཞུས་པ་མ་ཟད། ཐ་མ་འདས་དུས་ཀྱང་རྗེས་འཇུག་
ལེགས་པོ་གྲ་རྒྱས་པོ་ཞིག་བྱས་ཡོད་བསམ་པའི་རྒྱུ་མཚན་གྱིས་སྡུག་བསྔལ་ཇེ་
ཆུང་དུ་འགྲོ་བ་དང་། སྐྱོ་གདངས་དེའི་ནུས་པས་སེམས་སྐྱོ་བའི་མཐའ་རྫོགས་
ནས་རིམ་བཞིན་རིག་པ་གསལ་བ་དང་འཆི་བ་ལ་ངོས་འཛིན་གང་ལེགས་
བྱེད་ཐུབ། དེ་དང་འདིར་བཞུགས་རྣམས་ལ་ནམ་འཆི་བ་དང་ཚུལ་ཇི་ལྟ་
བུའི་སྒོ་ནས་འཆི་བ་སོགས་ཀྱི་མི་རྟག་དྲན་པར་བྱེད་པ་ཡིན། དེའི་ནང་དུ་
གཙོ་བོཪ་སྙིང་པོ་རྣམ་གསུམ་གྱི་ཡ་གྱལ་མ་ཏྲིའི་དབྱངས་ཡང་བསྐོར་དུ་
འདོན་པར་བྱེད་པ་ཡིན། མ་ཏྲི་ཞེས་པ་ནི་ཨཱོྃ་མ་ཏྲི་མུ་ཡེ་ས་ལེ་འདུ་ཞེས་པ་
ལ་གོ་བ་ཡིན་ནོ།
མ་ཏྲིའི་དབྱངས་ཞེས་པའི་འདོན་བྱ་ཡི་གེ་བརྒྱད་ལ་མཚོན་དོན་
གང་ཡོད་དམ།
ལན།《མ་ཏྲིའི་འཛབ་བསྟོད་》ལས་ཨཱོྃ་ནི་རྒྱལ་བ་ཡབ་ཀྱི་མཁའ།། མ་
ནི་བ་། སྐྱོབས།། མུ་ནི་གསང་བ་ངང་རིང་སྐུ།། བཀྲེས་སྐོམ་ཡི་དྭགས་དབུལ་
ཕོངས་སེལ། ཡེ་ནི་ཏི་སངས་རང་ཞིའི་སྐུ།། བྱོལ་སོང་གླེན་ལྐུགས་མུན་པ་
འཇོམས། ས་ནི་གྲ་བྱིན་དོན་སྤུངས་སྐུ།། བྲེལ་ཕོངས་མི་ཡི་འདོད་པ་ཚིམས།།
ལེ་ནི་ལྕེ་རྒྱལ་བར་ཏིའི་སྐུ།། འཐབ་རྩོད་ལྷ་མིན་བཙོན་ར་བཤིགས།། འདུ་ནི་
ཡེ་གཤེན་གཙུག་ཕུད་སྐུ།། ལེ་ལོ་ཕམ་ལྟུང་བརྩོན་འགྲུས་བསྐྱེད།། འོད་ཟེར་
ཕར་འཕྲོས་ཚུལ་འདུས་པས།། བདག་དང་གཞན་གྱི་སྒྲིབ་པ་སྦྱངས།། འོད་ཀྱི་
ཉག་ཐག་ལུ་གུ་རྒྱུད། ། བདེར་གཤེགས་གཙོ་འཁོར་རྣམས་ལ་འབུལ། ། བྱིན་
གྱིས་རློབས་ལ་བཞེས་སུ་གསོལ། རིགས་དྲུག་འཁོར་བའི་གནས་སྟོང་ནས།།
ཐར་བ་མངོན་སངས་རྒྱས་པར་ཤོག། ཅེས་པའི་དོན་སྟོན་པའོ།
བཅུ་གསུམ་ཕུད་པའི་གྲངས་ངེས་གཞན་ལ་བོན་ལུགས་སུ་དམིགས་
བསལ་གྱི་དོན་སྙིང་ཡོད་དམ།
ལན། བོན་གྱི་འཇིག་རྟེན་ལྟ་གྲུབ་དང་གྲུབ་མཐའི་རྣམ་གཞག་གི་ཁྲོད་
དུ་གྲངས་གཉིས་དང་། གསུམ། ལྔ། བདུན། དགུ་ལ་དམིགས་བསལ་གྱི་གོ་
དོན་ལྡན་ཡོད་དེ། འཁོར་འདས་གཉིས་ཀྱི་བོན་དང་། སྐུ་གསུམ། ཁམས་ལྔ།
བསྒོམ་པའི་བོན་བདུན། སྐད་གཅོང་དགུ་བཅས་དང་ཐད་ཀར་འབྲེལ་ནས་
ཡོད། དེ་ལྟའི་ཆོས་ལུགས་ཀྱི་སྒྲིག་གཞིའི་རྣམ་པས་རོལ་མོའི་མཛེས་དཔྱོད་ཀྱི་
ལྟ་བར་ཚོད་འཛིན་བྱས་ཡོད། དེས་ན་རལ་པའི་ཉིས་རྒྱག གསུམ་རྒྱག ལྔ་
རྒྱག་སོགས་ཀྱི་རྔ་ཚིག་ལས་བོན་གྱི་ཤུགས་རྐྱེན་ཆེན་པོ་ཐེབས་ཡོད་པ་འདི་
བོན་གྱི་རིག་གནས་རྒྱུད་འཛིན་དང་རྣམ་པ་མི་འདྲ་བའི་སྒོ་ནས་དར་སྤེལ་
གཏོང་བའི་ཐབས་ལམ་ཞིག་མིན་ནམ་སྙམ།
བོན་གྱི་ཆོ་ག་ལ་ཕན་པ་ཡོད་དམ། གྱེར་དབྱངས་དང་འབྲེལ་ནས་ཤོད་དང་།
ལན། 《གྲུབ་མཐའ་ཤེལ་གྱི་མེ་ལོང་》ལས། བོན་ལྟར་གྱེར་ལ་དགའ་
ཞིང་གཏོ་ཐབས་སོགས།། བོན་གྱི་བཅོས་ཀས་ཕན་པར་ཀུན་གྱིས་རེ།། ཞེས་
གསུངས་ཡོད་པ་ལས་ཀྱང་སྔོན་དུས་ནས་བོན་གྱི་གཏོ་བཅོས་སོགས་ལ་འཚོ་
བ་དངོས་ཀྱི་ཁྲོད་དུ་ཡིད་ཆེས་ཡོད་པ་ཁ་གསལ་རེད། ཆོ་ག་ཧྲིལ་པོར་སྤྱོད་
པའི་གྱེར་དབྱངས་འདུར་གསུམ་གྱི་དོན་ནི་སེམས་ཅན་ཐམས་ཅད་དགའ་
ཞིང་མགུ་བ་དང་དད་མོས་ཀྱི་ཁྱད་པར་ཆེད་དུ་ཡིན་པ་དང་། ཚིག་སྐམ་པོ་
ཙམ་ལ་དོན་ཆེར་གོ་རྒྱུ་མེད་པའི་རྐྱེན་གྱིས་རྣ་བའི་བུ་རམ་ལྟ་བུར་གྱུར་ནས་
ཉན་འདོད་པ། སྦྱོང་འདོད་པ་སོགས་ཀྱི་ཆེད་དུ་ཡིན། གཙོ་བོ་མ་རྒྱུད་སྒྲུབ་
སྐོར་དང་མཁའ་འགྲོ་གསང་སྤྱོད་ཀྱི་སྒྲུབ་སྐོར་ལ་སོགས་པ་དང་བསྐང་གསོ་
ལ་སོགས་པའི་གདངས་ཁ་ཅིག་རིག་འཛིན་གོང་མའི་སྙན་རྒྱུད་ལས་བྱུང་
བའི་ཁྱད་འཕགས་ཅན་མ་གཏོགས། ཕོ་རྩོད་ཀྱིས་བཟོས་པ་དབྱངས་ཀྱི་ཁྱད་
ཆོས་མ་ཡིན། དེ་མིན་ཆོ་ག་ལ་སོགས་པའི་གདངས་མང་པོ་ཞིག་རིག་འཛིན་
གོང་མས་བྱིན་གྱིས་བརླབས་པའི་གདངས་ཡིན་པ་དང་སྙན་བརྒྱུད་ནས་བྱུང་
བའང་ཡོད། དེ་ཡང་དཔེར་ན་ཤར་རྫ་རིན་པོ་ཆེ་ལ་སྙན་བརྒྱུད་བྱུང་བའི་
རྫོགས་ཆེན་གྱི་ཚོགས་གླུ་སོགས་མི་ཉུང་བབ་ཡོད། དེ་དག་བླ་མ་དང་སློབ་་
དཔོན། གྲུབ་ཐོབ། པཎྚི་ཏ། མཁས་པ་སོགས་ཀྱི་དགོངས་པ་ལས་ཤར་བ་ཤ་
སྟག་ཡིན་ནོ།
བོན་གྱི་གྱེར་དབྱངས་ཀྱི་ཕན་ནུས་སྐོར་ཞིབ་ཙམ་ཤོད་དང༌།
ལན། དགའ་ཁྲོ་འཇིགས་སྡུག་སོགས་ནི་ཉོན་མོངས་དུག་གསུམ་གྱི་
མངོན་ཚུལ་ལམ་འབྲས་བུ་ཞིག་ཡིན། ཉོན་མོངས་དུག་གསུམ་ནི་རླུང་མཁྲིས་
བད་ཀན་གྱི་ནད་གསུམ་བསྐྱེད་པའི་རྒྱུ་དང༌། སྒོས་སུ་སེམས་ཁམས་ཀྱི་ནད་
རིགས་ཡོད་དོ་ཅོག་གི་རྩ་བ་ཡིན་པའི་སྐོར་བོད་ཀྱི་གསོ་བ་རིག་པའི་གཞུང་
ནས་བཤད་ཡོད། ཚེ་འདས་དང་གསོན་པོར་ཡོད་པའི་ནང་མི་ལ་མཚོན་ན་
རང་ཉིད་ཚེ་ལས་འདས་པ་དང་སྤུན་མཆེད་ཚེ་ལས་འདས་པའི་རྐྱེན་གྱིས་
སེམས་ལ་འཇིགས་སྣང་དང་སྡུག་བསྔལ་ཆེན་པོ་ཡོད། དེ་དག་ནི་ཉོན་མོངས་
དུག་གསུམ་གྱི་རྒྱུ་ལས་བྱུང་བ་འབའ་ཞིག་ཡིན་པས། དེ་སེལ་བའི་ཐབས་ལ་
ཉོན་མོངས་དུག་གསུམ་འཇོམས་དགོས། དེའི་ཆེད་དུ་བོན་གྱི་ཆོས་བྱེད་མི་
སྣས་རོལ་མོ་ལག་ལེན་བྱས་ཡོད་དེ། སིལ་སྙན་ནི་མ་གཅིག་ཆུ་ལྕམ་རྒྱལ་མོས་
འགྲོ་བ་རིགས་དྲུག་གི་འདོད་ཆགས་རྒྱ་མཚོ་ཆེན་པོ་ཞི་བའི་ཆེད་དུ་ཡིན་པ་
དང་། ཁྲི་ལོ་ནི་སྲིད་པ་སངས་པོ་འབུམ་ཁྲིས་རིགས་དྲུག་འཁོར་བའི་གཏི་
མུག་གི་མུན་པ་སེལ་བའི་ཆེད་དུ་ཡིན། དེ་བཞིན་གསེར་གཤང་ནི་ཞེ་སྡང་
གདུག་སེམས་འཇོམས་པའི་ཆེད་དུ་ཡིན། སེམས་ཀྱི་སྡུག་བསྔལ་དྲུངས་ནས་
ཚར་གཅད་པའི་རྒྱུ་མཚན་གྱིས་ཕྱིའི་ལུས་ལ་ན་ཚ་མེད། དེ་ནི་ཚེ་སྲོག་གི་ཆེད་
དུ་ཆོས་ཀྱི་རོལ་མོ་དཀྲོལ་བའི་རྒྱུ་མཚན་ཡང་ཡིན། མདོར་ན་ལུས་བདེ་
སེམས་སྐྱིད་ཡོང་བའི་ཆོས་ལུགས་ཀྱི་དམིགས་ཡུལ་འགྲུབ་ཐུབ་པའི་ཆེད་དུ་
ཡིན་ནོ། འདི་ལས་བོན་ལུགས་ལའང་སེམས་པ་གསོ་བའི་ནུས་པ་ཤུགས་ཆེར་
ལྡན་ཡོད་པ་ཞོར་ནས་གསལ་བཤད་བྱེད་ཐུབ། སྤྱིར་ན་ནད་རིགས་བཞི་རྒྱ་རྩ་
བཞི་ཞེས་བཤད་ཀྱང་དོན་དུ་རླུང་མཁྲིས་བད་ཀན་གསུམ་གྱི་ནང་དུ་མ་
འདུས་པ་མེད་ལ། བྱེ་བྲག་སེམས་ཀྱི་སྡུག་བསྔལ་སེལ་བའི་བོན་སྒོ་བརྒྱད་ཁྲི་
བཞི་སྟོང་ཞེས་ཀྱང་དོན་དུ་འདོད་ཆགས་དང་གཏི་མུག ཞེ་སྡང་གསུམ་
འདུལ་བའི་ཆེད་དུ་ཡིན་ནོ།
བོན་ལུགས་ཀྱི་ཆོ་གའི་ཁྲོད་གྱེར་དབྱངས་མཆོད་པའི་རིགས་སུ་
གཏོགས་སམ།
ལན། མི་འགྱུར་དབྱིངས་ཆེན་བོན་གྱི་དབྱིངས་དཀྱིལ་ཏེ།། ཕྱོགས་བཅུའི་
རབ་འབྱམས་ཞིང་ཁམས་དཔག་མེད་ནས།། རོལ་མོའི་ཚོགས་རྣམས་ཇི་སྙེད་
ཡོད་པ་དང་།། དེ་སྙེད་བདག་གིས་གུས་པར་བཤམས་པ་ཡི།། རྔ་གཤང་གླིང་
བུ་གར་དང་རོལ་མོ་འདི།། གཅིག་ལས་བཅུ་སྤྲོས་བཅུ་འགྱུར་བརྒྱ་དང་སྟོང༌།།
དངོས་སུ་བཤམས་དང་ཡིད་ཀྱིས་རབ་སྤྲུལ་ནས།། བདེར་གཤེགས་གཙོ་
འཁོར་བཞི་དང་བཅས་ལ་འབུལ།། ཐུགས་རྗེས་བྱིན་གྱིས་རློབས་ལ་བཞེས་སུ་
གསོལ།། འདི་ནས་མི་རྟག་འཆི་འཕོས་དུས་བྱུང་ཚེ།། ལེ་ལོའི་དབང་གིས་འཕྲོ་
འདུ་དབང་བཙན་ནས།། ཕམ་ལྟུང་ལྷ་ཡི་གནས་སུ་སྐྱེ་སྲིད་ན།། རོལ་མོ་མཆོད་
པ་འབུལ་བའི་ཡོན་ཏན་གྱིས།། ཕམ་ལྟུང་ལྷ་རུ་སྐྱེ་བའི་སྒོ་ཆོད་ནས།། བརྩོན་
འགྲུས་ཆེན་པོའི་ཀློང་དུ་སངས་རྒྱས་ཤོག། བརྩོན་འགྲུས་ཆེན་པོའི་ཀློང་དུ་
སངས་རྒྱས་ནས།། སླར་ཡང་འགྲོ་བ་སེམས་ཅན་དོན་ནུས་ཏེ།། བརྩོན་འགྲུས་
ཡེ་ཤེས་གསལ་བའི་འོད་ཟེར་གྱིས།། གཡེང་བའི་འཁོར་བ་དོང་ནས་སྤྲུགས་
པར་ཤོག། དེའི་ནང་དུ་འདས་མཆོད་ཀྱི་བརྒྱུད་རིམ་ཧྲིལ་པོའི་ཁྲོད། རོལ་མོ་
ནི་མཆོད་པའི་རིགས་སུ་གཏོགས་ལ། རོལ་མོའི་མཆོད་པ་འདིས་ཆོས་ལུགས་
ཀྱི་མཆོད་པ་སྤྱི་དང་འདྲ་བར་རང་རང་དགོས་པ་ཅན་གྱི་དོན་སྙིང་མཚོན་ཏེ།
བདེར་གཤེགས་གཙོ་འཁོར་བཅས་ལ་རོལ་མོའི་མཆོད་པ་ཕུལ་ནས་ལེ་ལོའི་
དབང་གིས་བྱུང་བའི་མི་དགེ་བའི་ལས་ཐ་དག་དང་དེས་བསྐྱེད་པའི་སྡུག་
བསྔལ་ཐམས་ཅད་ཞི་ནས་བརྩོན་འགྲུས་ཆེན་པོའི་དབང་གིས་རང་གི་དོན་
དང་གཞན་དོན་རྒྱ་ཆེན་པོ་སྒྲུབ་པར་བྱེད་པའི་བསམ་བློ་མཚོན་པ་ལས། སྒྱུ་
རྩལ་གྱིས་ཆོས་ལུགས་གང་དེའི་དགོངས་པར་གཞི་རྐང་ཚུགས་པའི་ཐབས་
ཤེས་མཁོ་འདོན་བྱེད་ནུས།
བོན་ལུགས་སུ་སྤྱོད་པའི་གྱེར་དབྱངས་དག་ལ་ཕྱི་རབས་པས་རྫུན་
བཟོ་བྱས་པ་ཡོད་དམ།
ལན། མེད་དེ། བཀའ་ཡི་ནང་དུ་ཡང་དང་པོ་སྟོང་ཉིད། གཉིས་པ་
བསྐྱེད་རྫོགས། མཐའ་མ་ཆད་ལྷག་མེད་པ་ཞེས་རོལ་མོ་མེད་ན་ཆོ་ག་ལ་ཆེས་
མ་མཐའི་ཆ་རྐྱེན་ཡང་མི་ཚང་བའི་རྒྱུ་མཚན་གྱིས་ཆོས་དབྱངས་ཀྱི་དགོས་པ་
གསལ་པོར་མཚོན་ཐུབ། དེ་དང་འདྲ་བར་ཆོས་དབྱངས་མེད་ན་འོན་པ་ཡིན་
ཞེས་པ་དང་། ཏིང་འཛིན་སྔགས་དང་མཆོད་པའི་རྫས་ཞེས་པ་ལྟར་ཆོ་ག་
འདིར་སྤྱོད་པ་དག་ཀྱང་མཆོད་པའི་རྫས་སུ་འགྲོ་བ་ཡིན། འདིར་སྤྱོད་པའི་
རོལ་མོ་ཐ་དག་ལ་སྙན་མ་སྙན་གྱི་ཁྱད་པར་མེད་པ་དང༌། ཐོག་མའི་གཞུང་
གཞིར་བཟུང་ནས་ལག་ལེན་བྱེད་པ་མ་གཏོགས་རང་སོས་བཟོ་བཅོས་དང་
འགྱུར་བ་གང་ཞིག་བྱས་ཀྱང་སྐྱོན་དང་ཉེས་པ་ལ་འགྲོ་བའི་ཕྱིར་འདི་རིགས་
ལ་འཛེམ་བྱ་ཆེ་བར་གསུངས། དེས་ན་འདིར་རང་ལུགས་སུ་འཛིན་པའི་
དབྱངས་ཐ་དག་སྙན་བརྒྱུད་སོགས་ཀྱི་ལམ་ལ་བརྟེན་ནས་རིམ་པར་བརྒྱུད་
པ་ཤ་སྟག་ཡིན། དེས་ན་ཁ་ཤས་ཀྱིས་ད་ལྟའི་དབྱངས་འདི་དག་གི་དངོས་
ཡོད་རང་བཞིན་ལ་དོགས་གནད་ཡོད་ཚེ་ཐེ་ཚོམ་མི་གནང་བར་ཞུ། དེ་ཡང་
བསྐལ་བ་བར་མ་ལ།། གླུ་མཁན་དོ་ལ་མགོན་པོའི་སྐུ་རིང་ལ།། གླུ་སྣ་སུམ་བརྒྱ་
དྲུག་ཅུ་བྱུང་།། རྒྱ་(བརྒྱ་) ནི་ཞང་ཞུང་བོན་གླུ་བྱུང་ཞེས་པས་ཀྱང་གསལ་
བར་རྟོགས་ཐུབ་བོ།
བོན་ལུགས་སུ་སྟོན་པ་གཤེན་རབས་མི་བོས་གྱེར་དབྱངས་སོགས་
ལག་ལེན་གནང་བའི་ལོ་རྒྱུས་ཡོད་དམ།
ལན། ཡོད་དེ། རོལ་མོ་ནི་སྒྲ་དབྱངས་ཀྱི་མཚོན་བྱེད་རེད། དེས་མིའི་
སེམས་པའི་བརྩེ་བ་ཞིག་མཚོན་པར་བྱེད། རོལ་མོ་ལ་དམིགས་ཡུལ་དང་
མཚོན་དོན་ཡོད། དེའི་ནང་དུ་རྩོམ་མཁན་གྱི་འཚོ་བའི་མྱོང་བ་དང་སེམས་
པའི་འཁྱེར་སོ་ཡང་གསལ་ཡོད། རོལ་མོ་ནི་སྤྱི་ཚོགས་བྱ་བྱེད་ཀྱི་རྣམ་པ་ཞིག་
རེད། དེ་བརྒྱུད་ནས་མི་དང་མིའི་དབར་ལ་བརྩེ་སེམས་མཚོན་པར་བྱེད་པ་
དང་འཚོ་བ་དངོས་ཀྱི་མྱོང་བ་བརྗེ་རེས་བྱེད་ཀྱི་ཡོད། རོལ་མོ་དག་བརྒྱུད་
ནས་ཤེས་རབ་སློབ་ཀྱི་ཡོད། སྤོང་ལེན་མི་ཤེས་པའི་དབང་གིས་ཁ་ཤས་ཀྱིས་
ཆགས་སྡང་སྐྱེ་བ་དང༌། ཁ་ཤས་ཀྱིས་ཉོན་མོངས་སྐྱེ་བ། ཁ་ཤས་ཀྱིས་གཏི་
མུག་སྐྱེ་བ་སོགས་བྱེད་ཀྱི་ཡོད། ཡིན་ཡང་སྤྱིར་ན་ཆོས་དབྱངས་ཐ་དག་ལ་
ཟག་བཅས་ཀྱི་སྐྱོན་སྤངས་པའི་ཐོག་ནས་དགེ་བའི་ལས་ལ་བསྐུལ་བ་དང་།
མཁའ་འགྲོ་ཆོས་སྐྱོང་འབོད་སྐོང་བྱེད་པ། ཞི་རྒྱས་དབང་དྲག་གི་བསྐང་
བསོའི་ཆོ་ག་སྒྲུབ་པ་སོགས་ཡིན། སྔོན་སངས་རྒྱས་བཅོམ་ལྡན་འདས་ཀྱིས་
ཀྱང་འཇིག་རྟེན་ཆོས་བརྒྱད་དབང་དུ་མི་ཤོར་བའི་སླད་དུ་དབྱངས་བཀག་
པ་དང་ཕྱིས་སུ་མུ་སྟེགས་པས་འཕྱ་བར་དོགས་ནས་སློབ་མ་དག་ལ་ཆོས་ཀྱི་
སྒྲ་དབྱངས་ཆེད་དུ་སློབ་གནང་བར་གྲགས། དེ་ནས་འདོན་རྟ་དབྱངས་ནས་
རིམ་བཞིན་སྒྲུབ་མཆོད་དང་། དབང་བསྐུར། རབ་གནས། དུས་མཆོད།
གཤིན་དོན། སྦྱིན་སྲེག་སོགས་དཀོན་མཆོག་མཆོད་པའི་དོན་དང་།སྔགས་ཀྱི་
ཚུལ་བཞིན་ཕྱག་མཚན་རོལ་ཆ་ག་གེ་མོ་ཞིག་དཀྲོལ་དགོས་པ་དེ་བཞིན་
བསྐུལ་ནས་རོལ་དབྱངས་ཀྱི་ཆོ་ག་སྣ་ཚོགས་བྱེད་པ་འབྲེལ་ཡོད་དཔྱད་ཡིག་
ཁག་ལ་གསལ། གཡུང་དྲུང་བོན་གྱི་སྟོན་པ་གཤེན་རབ་ཀྱིས་ཀྱང་མགུར་གླུ་
བཞེས་པ་དང་གཤེན་འཆམ་གནང་བའི་སྐོར་འབྲེལ་ཡོད་དཔྱད་གཞིའི་ཡིག་
རིགས་ལས་གསལ་ཐུབ། ཆོས་དབྱངས་ཅི་ལའང་མི་སྐྱ་དང་འདྲ་བའི་ཐོག་
ནས་གྱེར་འདོན་བྱས་པ་ཡིན་ན་བག་ཆགས་ལེགས་པོ་མེད་པ་དང་། འཇིག་
རྟེན་པའི་རྟ་དབྱངས་ཅི་ཡང་ཆོས་བརྒྱད་དབང་དུ་ཤོར་འགྲོ་བ་དང༌།
དམིགས་ཡུལ་ཡང་མི་སྐྱའི་བསམ་བློ་དང་འཚོ་བ་སོགས་མཚོན་ཆེད་ཡིན།
ཡིན་ཡང་ཆོས་དབྱངས་ལ་ཆ་བཞག་ན་དེས་ཆོས་ལུགས་གང་དེའི་བསམ་བློ་
བརྒྱུད་བསྒྲགས་དང་གཞི་ལམ་འབྲས་གསུམ་གྱི་རྣམ་གཞག་ངོ་སྤྲོད་བྱེད་ཆེད་
ཡིན། མདོར་ན་ཆོས་ཀྱི་དགོངས་པ་གཙོ་ཆེ་བ་ལས་གདངས་དབྱངས་གཙོ་ཆེ་
བ་མིན། ཡིན་ཡང་གདངས་དབྱངས་དང་ཆོ་ག་དག་གིས་རིག་གནས་འདི་
གནས་པར་ནུས་པ་ཤུགས་ཆེན་ཐོན་བཞིན་ཡོད། ལྷག་པར་དུ་དམངས་སྲོལ་
རིག་གནས་དང་སྦྲེལ་ནས་གནས་ཡོད་པ་འདི་དག་ལ་མང་ཚོགས་ཀྱི་རྨང་
གཞི་ངེས་ཅན་ཡོད། ས་ཆོས་ལུགས་དེ་གའི་ཤུགས་རྐྱེན་ས་ཁྱབ་རྡོ་ཁྱབ་
ངང་གནས་ཐུབ་བོ།
བོན་ལུགས་ལ་གྱེར་དབྱངས་ལས་རྟ་དབྱངས་ཀྱི་རྣམ་པའི་སྐོར་
རགས་ཙམ་ཤོད་དང༌།
ལན། གཤིན་ཆོག་ཧྲིལ་པོ་སྤྱིར་ན་གཞུང་སྐད་ཡིན། གཞུང་སྐད་དང་
འདུར་དོན་གཅིག་ཡིན་པ་དང་། ལར་ཤར་འདོན་ཞེས་ཀྱང་བྱའོ། དེ་ལ་
དབྱངས་ཀྱི་འགྱུར་བ་གསལ་པོ་མེད། ཡིན་ཡང་ཚིག་གི་གཅོད་མཚམས་གང་
དེ་རང་སོའི་ཡི་གེའི་སྦྱོར་བ་དང་བསྟུན་དགོས། དབྱངས་དང་གྱེར་སོགས་
མེད་པ་ཁོ་ནའི་དུས་གཞུང་སྐད་ཞེས་འབོད་ཆོག ད་དུང་གཞུང་གདངས་
ཞེས་ཀྱང་བྱ། གལ་སྲིད་དབྱངས་དང་གྱེར་སོགས་ཡོད་ན་འདུར་ཞེས་འབོད་
པ་ལས་གཞུང་སྐད་ཅེས་འབོད་མི་ཆོག གཞུང་སྐད་གང་དེའི་རོལ་དབྱངས་
ཀྱི་མྱུར་ཚད་ནི་དགེ་འདུན་པའི་འདོན་བཟང་མིན་དང་ཐད་ཀར་འབྲེལ་བ་
ཡོད་པ་ལས་གཏན་འཁེལ་གྱི་མྱུར་ཚད་མེད། ཇི་ཙམ་འདོན་བཟང་ན་
མགྱོགས་པ་དང༌། འདོན་མི་བཟང་ན་དེ་ཙམ་མགྱོགས་པོ་མེད། ཡིན་ཡང་
གཤིན་ཆོག་ལ་ཐེངས་མང་བཞུགས་པས་འདོན་བྱ་བློ་ལ་འཛིན་ཡོད་པས་
མགྱོགས་པོར་འདོན་ནུས། བྱང་གོམས་མེད་པའི་དགེ་འདུན་པ་ཞིག་ལ་
མཚོན་ན་རང་རང་སོ་སོའི་མྱུར་ཚད་ལ་གཞིགས་ནས་རྒྱས་འབྲིང་བསྡུས་
སོགས་དབྱེ་བ་མང་དུ་ཡོད་ཀྱང་། གོ་རིམ་ཆ་ཚང་བར་དགོས་པ་གནད་ཀྱི་
དམ་པ་ཡིན་ནོ།《གསེར་འོད་ནོར་བུ་འབར་བའི་མདོ།》ལས་དལ་བའི་དུས་
སུ་དབྱངས་ཀྱིས་འདོན་ཞེས་ནམ་དུས་ཀྱི་ཁྱད་པར་ལ་བལྟོས་ནས་འཚམས་
པར་འདོན་དགོས།དེ་ཡང་གཤིན་ཆོག་གི་ཁྲོད་དུ་གྱེར་དབྱངས་འདུར་གསུམ་
ལ་དམིགས་བསལ་གྱི་དང་དོད་ཡོད་ལ། དེ་ཆོ་གའི་གོ་རིམ་མི་འཁྲུག་པར་
དགོས་པ་ཇི་བཞིན་ཡིག་ཐོག་ལ་མ་ཆགས་པའི་དབྱངས་ཀྱི་གཏོང་སྲོལ་ལ་
སྒྲིག་ཁྲིམས་ནན་པར་ཡོད། གཞུང་སྐད་ལ་མཚོན་ན་སྤྱི་སྤུངས་གཞུང་སྐད།
ཕུར་པའི་གཞུང་སྐད། རྣམ་རྒྱལ་གཞུང་སྐད། རིག་འཛིན་གཞུང་སྐད། རྣམ་
འཇོམས་གཞུང་སྐད། ཚེ་སྒྲུབ་གཞུང་སྐད་དང་དྲུག་གོ། སྐད་རང་ལ་མཚོན་
ན་ཕྱི་རྒྱུད་ནང་རྒྱུད་ཀྱི་སྐད་དང༌། སྒོ་བཞིའི་གཞུང་གྱེར་གྱི་སྐད། སྲུང་བ་
དང་བཟློག་པའི་སྐད། ཕྱི་རྒྱུད་བྱང་བུ་དང་ནང་རྒྱུད་ཀྱི་བྱང་བུའི་སྐད་སོགས་
དབྱེ་བ་འབྱེད་སྲོལ་ཡོད།
གྱེར་དབྱངས་འདུར་གསུམ་ནི་བོན་ལུགས་ཀྱི་རོལ་དབྱངས་དབྱེ་བའི་
རྣམ་གཞག་ཡིན་པ་དང་། དེས་རོལ་དབྱངས་ཀྱི་ཁྱད་ཆོས་ཀྱང་གསལ་པོར་
མངོན་ཐུབ། མྱུར་ཚད་ཀྱི་སྒོ་ནས་བཤད་ན་ལྟོས་བཅས་ཀྱིས་དལ་བ་ལ་གྱེར་
དང༌། འབྲིང་བ་ལ་དབྱངས། མྱུར་བ་ལ་འདུར་ཞེས་བྱ། སྤྱིར་རོལ་དབྱངས་
ཤིག་ལ་དུམ་བུ་ཇི་ཙམ་ཡོད་པ་གྱེར་དབྱངས་འདུར་གསུམ་གྱི་སྒོ་ནས་གསལ་
པོར་འཆད་ཐུབ། དཔེར་ན་མགོ་གྱེར་དང་འདུར། དབྱངས་བཅས་ཡོད་ན་
རོལ་དབྱངས་དེའི་སྤྱིའི་སྒྲིག་གཞི་ཡང་རྣམ་པ་མི་འདྲ་བ་གསུམ་གྱི་སྒོ་ནས་
གྲུབ་པར་བཤད་ཆོག ཡིན་ཡང་རོལ་དབྱངས་རྣམ་པ་རེ་རེར་དེ་གསུམ་ཚང་
དགོས་པའི་ངེས་པ་མེད་ལ། ཞིབ་ཕྲའི་ཆོ་ག་དངོས་ཀྱི་ཁྲོད་དུའང་ཚང་བ་
དང་མ་ཚང་བ། གཅིག་ལས་མེད་པ་སོགས་མང་དུ་ཡོད་པ་གོང་ལས་ཤེས་
ཐུབ། གལ་སྲིད་གསུམ་ཀ་ཚང་ན་སྒྲིག་གཞི་ཕུན་སུམ་ཚོགས་པའི་རོལ་
དབྱངས་རྣམ་པ་ཞིག་ཡིན། ཅི་ལྟར་ཡང་ཁ་ཤས་ལ་གཅིག་ལས་མེད་པ་དང་
གཉིས་ལས་མེད་ཀྱང་བརྗོད་དོན་རེ་རེ་རྫོགས་པར་སྟོན་ནུས། དེས་ན་གྱེར་
དབྱངས་འདུར་གསུམ་ཚང་མིན་གྱི་སྒོ་ནས་རོལ་དབྱངས་ཀྱི་སྒྲིག་གཞི་འཐུས་
ཚང་ཡིན་མིན་ལ་ཚོད་བགམ་བྱེད་པ་ཐལ་ཆ་ཆེ། གང་ལགས་ཤེ་ན། དབྱངས་
ཚན་དུམ་བུ་ཤིག་གམ་དུམ་བུ་མང་པོ་ཡོད་པ་ཚང་མས་བརྗོད་དོན་མི་འདྲ་
བ་རེ་སྟོན་པར་ནུས་པས་སོ།
ནུབ་ལུགས་རོལ་དབྱངས་ལས་དབྱངས་ཚན་གྱི་དབྱེ་བའི་སྐོར་དེ་མང་
དུ་ཡོད་ཀྱང་འདིར་འཆད་པའི་གྱེར་དབྱངས་འདུར་གསུམ་ནི་བོན་གྱི་རོལ་
དབྱངས་སྤྱིའི་སྒྲིག་གཞི་ཞིག་ཀྱང་ཡིན་ནོ། དེས་ན་གྱེར་དབྱངས་འདུར་
གསུམ་ཞེས་འཆད་དུས་རྣམ་པ་མི་འདྲ་བའི་སྒྲིག་གཞི་ལ་གོ་ཆོག་ལ་རྣམ་པ་
ཁེར་རྐྱང་གི་རྟ་དབྱངས་ཀྱི་ཁྱད་ཆོས་ལའང་གོ་ཆོག།
གྱེར་ཞེས་པ་ལ་འགྲེལ་བཤད་བྱས་ན་ཇི་ལྟར་ཡིན།
ལན། གྱེར་ཞེས་པ་དབྱངས་འཐེན་པའམ་བཤད་པའི་དོན་ལྡན་ཡོད།
དེ་ཡང་《ཁྲོ་ཕུར་གཉིས་ཀྱི་གདངས་དབྱངས་འབྲུག་མོ་ལྡིར་བ།》དང་《ཞི་
བ་ཨ་གསལ་རྒྱལ་བ་འདུས་པའི་སྒྲུབ་གཞུང་》 སོགས་སུ་གྱེར་རིང་གྱེར་ཐུང་
གི་ཆོ་ག་སྒྲུབ་པའི་གྱེར་ཚིག་གསལ་ཡོད། བོན་གྱི་ཞིབ་འཇུག་པ་མཁར་རྨེའུ་
བསམ་གཏན་གྱིས་བརྩམས་པའི་དཔྱད་རྩོམ་ཡུལ་ལྷ་གསོལ་བ་དང་ཤུག་
བསང་གཏོང་བའི་སྲོལ་ལ་དཔྱད་པ། ཞེས་པའི་ནང་དུའང་རིགས་ཀྱིས་ནི་ལྷ་
བདར་ན།། ཁྲུངས་ཀྱི་ནི་སྨྲང་གྱེར་རོ།། ཞེས་དང་། ཉིན་གསུམ་ཉིན་ལ་ཆས་སུ་
བསགས།། མཚན་གསུམ་མཚན་ལ་སྨྲང་དུ་གྱེར།། ཞེས་པ་ལྟར་གྱེར་ཞེས་དུས་
ཀྱི་ངོས་ནས་རིང་པོ་དང་གྱེར་བའི་དུས་སུ་མགྱོགས་པོ་མིན་པ་ཤུགས་སུ་
གསལ་ཐུབ། དེ་ཡང་བོན་ལུགས་ཀྱི་དགེ་འདུན་པ་ལ་འདིའི་སྐོར་སྐད་ཆ་འདྲི་
དུས་མཚམས་རེར་ཚིགས་བཅད་ཤོ་ལོ་ཀ་གཅིག་གྱེར་བ་ལ་ཆུ་ཚོད་གཅིག་
ཙམ་དགོས་པར་གསུངས་ཀྱི་འདུག། གྱེར་ལ་མཚོན་ན་གྱེར་ཐུང་དང་གྱེར་
རིང་གཉིས་སུ་དབྱེ་བ་ཡོད། གྱེར་ཐུང་ལ་མཚོན་ན་ཞི་བའི་གྱེར་ཐུང་དང་།
ཁྲོ་བོའི་གྱེར་ཐུང་། ཕུར་པའི་གྱེར་ཐུང་། རྣམ་རྒྱལ་གྱེར་ཐུང༌། རིག་འཛིན་
གྱེར་ཐུང་། བོན་སྐྱོངས་གྱེར་ཐུང་སོགས་མི་འདྲ་བ་ཁ་ཤས་དང་། གྱེར་རིང་
ལ་ཁྲོ་བོའི་གྱེར་རིང་དང་། ཕུར་པའི་གྱེར་རིང༌། སྤྱི་སྤུངས་ཚོགས་བསྐང་གི་
གྱེར་རིང་། ཁྲོ་ཕུར་དམར་ལམ་གྱི་གྱེར་རིང་། བོན་སྐྱོངས་གྱེར་རིང་། ཀ་དྲྭ་
བའི་གྱེར་རིང་བཅས་དྲུག་ཏུ་དབྱེ་སྲོལ་ཡོད། དེ་མིན་འདུར་གྱེར་ལ་བཅོ་
བརྒྱད་ཡོད་དེ་གཏོ་རྒྱལ་རྣམ་གསུམ་གྱི་གྱེར། གཤེན་རབ་ལྷ་འབུམ་གྱི་གྱེར།
གཏོ་རྒྱལ་བླ་མེད་ཀྱི་གྱེར། ཧོས་པོ་གཤེན་བཞིའི་གྱེར། གཤེན་རབ་སྟོན་པའི་
གྱེར། མ་པང་གཤེན་བཞིའི་གྱེར། དབལ་བོན་རུམ་པོའི་གྱེར། མུ་ཚོ་ལྡེམ་དྲུག་
གི་གྱེར། མ་སངས་གཤེན་བཞིའི་གྱེར། འདུར་གཤེན་རྨ་དེའི་གྱེར། ཡ་ངལ་
གྱིམ་གང་གི་གྱེར། འདུར་གཤེན་ར་ལྗགས་ཀྱི་གྱེར། གྲི་བོན་རོག་པོའི་གྱེར།
རྒོད་བོན་ཐང་ཡག་གི་གྱེར། ཐར་བོན་གྲུབ་སྐྱོལ་གྱི་གྱེར། གླུ་བོན་གྱེར་མཁས་
ཀྱི་གྱེར། གཏོ་བོན་བྱོན་ཁྲིའི་གྱེར། སྣ་བོན་ལི་བྱིན་གྱི་གྱེར་བཅས་སོ། གྱེར་
ཞེས་པ་ཞང་ཞུང་གི་ཚིག་ཡིན་པ་དང་དོན་དུ་བོན་ཞེས་ཀྱང་བྱ། དེ་ལ་མགོ་
གྱེར་དང་གཞུག་གྱེར་ཞེས་པ་གཉིས་ཀྱི་དབྱངས་རྟ་སྤྱིར་ན་གཅིག་མཚུངས་
ཡིན། ཡིན་ཡང་གྱེར་བའི་གནས་ཀྱི་གོང་འོག་མི་འདྲ་བའི་དབང་གིས་གོང་
མ་ལ་མགོ་གྱེར་དང་འོག་མ་ལ་གཞུག་གྱེར་དང་མཇུག་གྱེར་ཞེས་ཀྱང་བྱ།
ཡིན་ཡང་དཔྱད་རྩོམ་འདིར་གཤེན་ལུགས་འཛིན་པའི་དགེ་འདུན་གྱིས་
གསུངས་པ་བཞིན་གཞུག་གྱེར་ཞེས་བཀོད་ཡོད། སྤྱིར་ན་གྱེར་ཞེས་པ་འདི་
དགེ་ལུགས་པའི་དགོན་སྡེའི་རྟ་ཞེས་པ་དང་གཅིག་པར་སྣང་། གང་ལགས་ཤེ་
ན་སྤྱིར་གྱེར་ལ་གྱེར་ཐུང་དང་གྱེར་རིང་ཡོད་པ་ཇི་བཞིན་རྟ་ལའང་རྟ་རིང་
དང་རྟ་ཐུང་ཞེས་ཀྱང་ཡོད། འདི་འདྲ་བའི་རོལ་མོའི་རྣམ་གཞག་གི་སྐོར་ཨ་
ཅེ་ལྷ་མོའི་རོལ་དབྱངས་ཁྲོད་དུའང་མཐོང་དུ་ཡོད་དེ། རྔོན་པའི་རྟ་ཐུང་དང་
རྟ་རིང་ཞེས་པ་ལྟ་བུའོ། རོལ་དབྱངས་ཀྱི་ཆེད་སྤྱོད་མིང་བརྡའི་ཐད་བོན་
ལུགས་སུ་གྱེར་དབྱངས་འདུར་གསུམ་ཞེས་འབོད་ཀྱི་ཡོད། གྱེར་ནི་གདངས་
འཐེན་པའམ་དབྱངས་རྟ་མཐོན་པོར་གྱེར་བ་སོགས་སུ་འགྲེལ་ཚུལ་འདུག དེ་
ཡང་སྒྲའི་མཐོ་དམའ་དང་ཕྲ་སྦོམ་རིང་ཐུང་སོགས་མང་དུ་བསྡེབས་པའི་སྒྲ་
དབྱངས་ཀྱི་མིང་སྟེ། སྙན་ངག་དབྱངས་ལ་གྱེར་ཞེས་པ་ལྟ་བུའོ། གཞན་
དབྱངས་ངེས་ཅན་ལ་དྲངས་ནས་ཚིག་འདོན་པའི་དོན་ཏེ། དབྱངས་སུ་གྱེར།
གྱེར་དབྱངས་ཞེས་པ་ལྟ་བུ། དེ་དང་འབྲེལ་བའི་ཚིག་ལ་མཚོན་ན་གྱེར་སྤུངས།
(ཞང་) བོན་གསུང་པའི་སྟོན་པའམ་སློབ་དཔོན། དེ་ཡང་གྱེར་སྤུངས་སྣང་
བཞེར་ལོད་པོ་ཞེས་པའི་ཞང་ཞུང་སྙན་རྒྱུད་ཀྱི་བླ་མ་གྲུབ་ཆེན་ཞིག་དང་གྱེར་
སྤུངས་བཙན་པོ་ཞེས་ཞང་ཞུང་སྙན་རྒྱུད་ཀྱི་བླ་མ་ཞིག། གྱེར་མི་ཉི་འོད་ཅེས་
བོན་གྱི་གཏེར་སྟོན་གཙོ་བོའི་གྲས་ཤིག་ཡིན་པ་སོགས་ལོ་རྒྱུས་དངོས་ལས་
ཀྱང་ཤེས་སླ། གཞན་དུ་ན་གྱེར་མུ། ༡(ཞང་) བོན་ཅན་ནམ་ངོས་བཟུང་གི་
གཞི། ༢ སྨོན་ལམ་དང་གྱེར་མུ་ཡེ། (ཞང་) བོན་གྱི་དབྱིངས། གྱེར་མུར།
(ཞང་) སྟེང་དང་འོག གྱེར་ཙེ། (ཞང་) དམ་ཚིག་ཉམས་པའི་བོན་པོ།
གྱེར་རོ། (ཞང་) གཤེན་པོའམ་བོན་པོ། གྱེར་ཤུད། (ཞང་) ཐེ་ཚོམ། གྱེར་
མན་ཏྲ། (ཞང་) ཆབ་དཀར་དྲག་པོ་སྔགས་ཀྱི་བོན་སོགས་གྱེར་དང་འབྲེལ་
བའི་ཞང་ཞུང་གི་ཚིག་གི་གོ་དོན་རྒྱས་པར་ཡོད་པས་འདིར་རེ་ཞིག་དེ་ཙམ་
གྱིས་འཐུས་པར་བྱའོ།
དབྱངས་ཞེས་པ་ལ་འགྲེལ་བཤད་བྱས་ན་ཇི་ལྟར་ཡིན།
ལན། རོལ་དབྱངས་ཀྱི་རྣམ་པའི་ཐོག་ནས་འཆད་ན་མཐོ་དམན་ཕྲ་
སྦོམ་སོགས་བསྡེབས་པའི་སྒྲའི་མིང་། ཡང་ན་སྐད་གདངས་ཀྱི་མཐོ་དམའ་
རིང་ཐུང་ཕྲ་སྦོམ་སོགས་མཚོན་བྱེད་ཀྱི་རྟགས་སམ་རྟགས་དེ་ལྟར་དུ་གྲགས་
པའི་སྒྲའི་མིང་ལ་གོ་དགོས། དེ་ཡང་ས་པཎ་གྱི་《རོལ་མོའི་བསྟན་བཅོས་》
ལས། བསྟན་བྱ་མེད་པའི་ང་རོ་དབྱངས།། དབྱངས་དང་ལྡན་པར་འགྱུར་མོད་
ཀྱང༌།། དོན་ལྡན་སྟོན་པ་ཚིག་ཡིན་ཏེ།། ཞེས་གསུངས་པ་ལྟར་ངག་ནས་སྒྲ་
འབྱིན་སྐབས་དབུགས་ཀྱིས་གྲེ་བའི་ནང་གི་སྐྱི་མོ་ལེབ་མོ་ཞིག་ཡོད་པ་དེ་
འདར་དུ་བཅུག་ནས་སྒྲ་འབྱིན་པ་ཡིན་ལ། ཁ་ནང་ནས་སྐད་འབྱིན་སྐབས་ལྕེ་
རྐན་ལ་ཐོགས་གཏུག་མེད་པར་འབྱུང་བའི་སྒྲ་དེ་མཚོན་བྱེད་ཀྱི་ཡི་གེ་ནི་
དབྱངས་ཡིག་ཡིན། ཡིན་ཡང་དོན་སྟོན་པར་བྱེད་པ་ཚིག་ཡིན། དེ་ལས་ཆོས་
ལུགས་རོལ་དབྱངས་ཀྱི་ཁྲོད་དུ་དབྱངས་ལས་ཚིག་གལ་ཆེ་བ་དང་། ཚིག་གིས་
དོན་གཙོ་བོར་སྟོན་ནུས་པ་བཤད་ཡོད། དབྱངས་ཞེས་པ་ང་རོའི་ཁྱད་པར་
ཙམ་ལས་མེད་པར་གོ་དགོས། དེ་ཡང་བོན་ལུགས་སུ་དབྱངས་ཅན་མ་ལྟ་བུ་
ཆེད་དུ་འབོད་པའི་སྒྲ་དབྱངས་མཚོན་པའི་ལྷ་མོ་མེད་ཀྱང་གསུང་གི་ལྷ་མོ།
གསུང་གི་སྲིད་པ། གསུང་གི་གཤེན་རབས། གསུང་གི་ལྷ་ཆེན་སོགས་མང་དུ་
ཡོད་པ་གཞན་ལས་ཤེས་པར་བྱའོ། དེ་ཡང་ཆོས་ལུགས་རོལ་དབྱངས་ཀྱི་
འབྱུང་ཁུངས་ཆོས་ལུགས་དང༌། ཡང་སྒོས་ལྷ་ལས་མཆེད་པའི་རོལ་དབྱངས་
ཀྱི་ལྟ་བ་མཚོན་པར་ནུས།
འདུར་ཞེས་པ་གང་ཡིན་ནམ།
ལན། འདུར་ཞེས་པ་གསང་སྔགས་དང་འཕྲུལ་གཤེན་སྲིད་གཤེན་ཐེག་
པའི་གཞུང་ལས་འབྱུང་བའི་གཤིན་པོ་དང་ཟ་འདྲེ་ཤི་གཤེད་ཁ་ཕྲལ་ནས་
བདེ་ལམ་ལ་བཀོད་པའི་ཐབས་དང་ཆོ་ག་ལ་གོ་བ་ཞིག་ཡིན། དེས་ན་འདུར་
ཞེས་པ་རོལ་དབྱངས་ཀྱི་རྣམ་པ་ལ་གོ་འོང་དུས་འདི་ལ་གསང་སྔགས་ཀྱི་
ཁོངས་སུ་སྤྱོད་པ་ལ་གོ་ན་ཆོག་སྟེ། འདུར་གྱི་ཆོ་ག་ལ་འདུར་དཀར་དང་
འདུར་ནག་གཉིས་སུ་དབྱེ། དེ་ཡང་འདུར་དཀར་ཞེས་པ་སྔགས་ཕྱི་རྒྱུད་ཀྱི་
བྱང་ཆོག་སྐོར་དང་འདུར་ནག་ཅེས་པ་སྔགས་ནང་མའི་གཤེད་འདུར་ལྟ་བུ་
ལ་གོ། འདུར་ཞེས་ཁ་འདོན་ཤར་མར་འདོན་པ་དང༌། མགྱོགས་མྱུར་རན་
པར་འགྲོ་བའི་རྣམ་པ་སྟེ་དལ་བྲེལ་འཚམས་པའི་དོན་དུ་གོ་དགོས། དེ་བཞིན་
བོན་ལུགས་སུ་འདུར་གཤེན་ཞེས་ཆེད་དུ་འདུར་བྱེད་པའི་བོན་གཤེན་དང་
སྲིད་གཤེན་ཐེག་པ་ཉམས་སུ་ལེན་པའི་བོན་གཤེན་ཡང་ཡོད། དེ་བཞིན་ཆོ་
ག་ལ་འབྲེལ་བའི་འདུར་སྒོ་བཞི་དང་འདུར་ཐབས་བཅུའི་ནང་དུ་འཁོར་བ་
གག་སེལ་གྱི་འདུར་དང་བླ་ཡིད་སེམས་གསུམ་གྱི་འདུར། གསོན་གཤིན་ཡུལ་
བགོས་ཀྱི་འདུར་སོགས་གཤིན་ཆོག་དང་དངོས་སུ་འབྲེལ་བའི་ཆོ་ག་སྤེལ་
བའི་ཐབས་བཅུ་ཡོད། རྒྱས་པ་འདུར་ཐབས་སུམ་བརྒྱ་དྲུག་ཅུ་སོགས་ཡོད་པ་
གཞན་ལས་ཤེས་པར་བྱའོ།
བོན་གྱི་ལུགས་ཁ་མི་འདྲ་བའི་གྱེར་དབྱངས་ལ་དམིགས་བསལ་གྱི་
ཁྱད་ཆོས་གང་ཡོད་དམ།
ལན། གཤེན་གྱི་དལ་ལ་རིང་མོ་ཞེས་སྤྱིར་ན་གཤེན་ལུགས་ཀྱི་ཆོ་གའི་
གདངས་དབྱངས་མང་ཆེ་བ་མྱུར་ཚད་ཀྱི་ཐོག་ནས་དལ་བ་དང༌། དབྱངས་
ཚན་དབར་ཚགས་དམ་པོ་དེ་ཙམ་མེད་པའི་ཁྱད་ཆོས་ལྡན། དེ་བཞིན་གཤེན་
གྱི་རྒྱུད་འཛིན་པ་དག་གིས་བྲུ་ལུགས་སོགས་ཀྱི་གདངས་དབྱངས་གང་ཡིན་
ཡང་ལག་ལེན་མི་བྱེད་པ་འདི་ནི་རང་ལུགས་ཀྱི་ཁྱད་ཆོས་འཛིན་པའི་ཆེད་དུ་
ཡིན། དེས་ན་རང་གར་དབྱངས་བརྩམ་པར་མི་བྱའོ། དཔེར་ན་གཤེན་ལུགས་
ཀྱི་མ་རྒྱུད་སྒྲུབ་སྐོར་ནི་གཤེན་ཉི་མ་རྒྱལ་མཚན་ལ་བཀའ་ཕབ་པ་ཞིག་ཡིན་
པ་ལྟ་བུའོ། བྲུ་ཡི་ཀྱ་རེ་ཀྱོ་རེ། སྤ་ཡི་ལྡ་མེ་ལྡེམ་མེ་ཞེས་གཡུང་དྲུང་བོན་གྱི་
ཁོངས་སུ་གཏོགས་པའི་བྲུ་ལུགས་ཀྱི་དབྱངས་ལ་མཚོན་ན་དབྱངས་ཀྱི་འགྱུར་
བའི་ཁྱད་པར་གསལ་བ་དེ་ཡུལ་སྐད་དང་ཡང་འབྲེལ་བ་ཆེན་པོ་ཡོད་དེ་
ཁམས་པ་བརྗིད་ཅིང་གྱོང་བ་ཡིན་ཞེས་པ་ལྟར་རོ། སྤ་ཡི་ལྡ་མེ་ལྡེམ་མེ་ཞེས་
འགྱུར་ཁུག་གི་སྟེང་ནས་འགྱུར་བ་ཆེ་བའི་རང་བཞིན་གསལ་བའོ།
བོན་ལུགས་གྱེར་དབྱངས་འདུར་གསུམ་གྱི་སྒྲིག་གཞིའི་རྣམ་པ་མི་
འདྲ་བ་གང་ཡོད་དམ།
ལན། ༡ ས་ཡི་ཆོ་ག་དང་། འོད་འབར། མན་ངག་རིན་པོ་ཆེའི་ཨ་ཁྲིད།
རྫོགས་ཆེན་སྔོན་འགྲོ། སྒོ་དབྱེ་བ་བཅས་ལ་མགོ་གྱེར་དང་གཞུང་གདངས་
ཡོད།
༢ རྣམ་ལྔའི་མཆོད་པ་དང༌། བཤགས་འགྱོད། བཀྲ་ཤིས། མཚམས་
གཅོད། རྟ་བོན། སྤྱན་འདྲེན། སྐུ་བསྟོད། གཡུང་དྲུང་སེམས་པའི་བལྟུང་
བཤགསབཅས་ལ་གཞུང་གདངས་དང་མཇུག་གྱེར་ཡོད།
༣ གཤེན་གྱི་ཟས་བསྔོ་བསྡུས་པ་དང་། བཟླས་ཆོག་རིན་ཆེན་སྒྲོན་མའི་
གསུང་བསྐུལ་ཉི་ཤུ་རྩ་ལྔ་པ་ལ་མགོ་གྱེར་དང་དབྱངས་ཡོད། གྲུབ་གཞིའི་
རྣམ་པ་ནི།
༤ རྫོགས་པ་ཆེན་པོ་ཞང་ཞུང་སྙན་བརྒྱུད། དབང་ཞུ་བའི་རིམ་པ་ལས་
སྡིག་པ་བཤགས་པ། མེ་ཏོག་སྨོན་ལམ་ལ་མགོ་གྱེར་དང༌། གཞུང་གདངས།
མཇུག་གྱེར་བཅས་གསུམ་ཆ་ཚང་བར་ཡོད།
བོན་ལུགས་སུ་སྤྱོད་པའི་རོལ་མོ་ལ་གང་དག་ཡོད་དམ།
ལན། ནམ་རྒྱུན་བོན་གྱི་ཆོ་གའི་ནང་དུ་བེད་སྤྱོད་བྱེད་པའི་རོལ་ཆ་ལ་
མཚོན་ན་དུང་དང་གཤང་། ཁྲི་ལོ། སིལ་སྙན། རྒྱ་གླིང་། དུང་ཆེན། རྡོ་ཏིང་།
སྦུབ་ཆལ། སིལ་ཆལ། རྔ། རྐང་གླིང་། རྒྱ་རྔ། གྷན་དྷི། ཏམ་བུ་ར། ཏིང་ཤག།
དྷ་རུ་སོགས་མི་འདྲ་བ་མང་པོ་ཡོད་ཀྱང་། དེ་དག་ལ་སྐུ་ཡི་ཕྱག་ཆ་གཤང༌།
གསུང་གི་ཕྱག་ཆ་རྔ། ཐུགས་ཀྱི་ཕྱག་ཆ་དུང་དཀར། ཡོན་ཏན་གྱི་ཕྱག་ཆ་སྦུབ་
ཆལ། འཕྲིན་ལས་ཀྱི་ཕྱག་ཆ་རྐང་གླིང་ཞེས་སུ་དབྱེ་སྲོལ་ཡོད་པ་ལས་འདིར་
གཤིན་ཆོག་ལ་སྤྱོད་པའི་རོལ་ཆ་རྔ་དང་གཤང༌། སྦུབ་ཆལ་སོགས་བེད་སྤྱོད་
བྱེད་པ་ཡིན་ནོ།
རྔ་ཡི་སྐོར་རགས་བསྡུས་ཤིག་ངོ་སྤྲོད་བྱས་ན་ཇི་ལྟར་ཡིན།
ལན། དེ་ཡང་ཐུགས་ཀྱི་ཕྱག་ཆ་རྔ་བར་སྣང་སྒྲ་ཡི་གསས་མཁར་ཆེན་
པོ་ནས་ལྷ་རྒོད་ཐོག་པས་དྲག་པོ་གསུང་གི་སྒྲ་དབྱངས་ཆེན་པོ་ཞིག་བསྒྲགས་
པས་དབལ་གྱི་སྒྲ་རྒྱལ་གཡུ་འབྲུག་སྔོན་པོ་ཞིག་བྱུང་ཞིང༌། དེའི་ལུས་ཀྱི་
དབྱིབས་ལས་གསུང་གི་ཕྱག་ཆ་རྔ་བྱུང་བ་དང་། འབྲུག་གི་རྭ་གཉིས་དང་
རྐང་ལག་བཞི་ལས་རྔ་ཡི་རྭ་སྦུག་དང་མཛོད་སྣ་བཅས་རྣམ་པ་དྲུག་བྱུང་བ།
འབྲུག་གི་རལ་པ་ལས་རྔ་ཡི་ཡར་ཐག་དང་། མེ་རི་འབར་བའི་གཤོག་པ་ལས་
རྔ་ཐུག་རྔ་འཕེན་བྱུང་བ། རླུང་དང་ཆུ་སྤྲིན་གྱིས་མཛེས་པའི་འབྲུག་གི་གཤོག་
པ་ལས་རྔ་ཡི་མར་ཐག་བྱུང་བབ། འབྲུག་གི་ཞལ་ནས་ཐོག་ཅིང་བྱུང་བ་ལས་
གཏི་མུག་མུན་པ་སེལ་བའི་ཆུ་སྲིན་དབྱིབས་ལྡན་གྱི་རྔ་ཡུ་དང༌། ཞེ་སྡང་སྦུལ་
གྱི་རྔ་ལྕགས། འདོད་ཆགས་བྱ་ཡི་རྔ་རྟིང་སོགས་བྱུང་བར་གྲགས། རྔ་ཡི་
ཆགས་ཚུལ་ལ་ཆ་མཚོན་ན་རྔ་ཡི་དབྱིབས་ཟླུམ་པོར་བྱས་པ་ནི་ཞི་བའི་བོན་
ཉིད་དབྱིངས་ཀྱི་ཆགས་ཚུལ་དང༌། དེ་ཡི་སྟེང་གི་སྦུ་གུ་དྲུག་དང་ལྡན་པ་དེ་
ཁམས་གསུམ་ཡུལ་གྱི་རིགས་དྲུག་ལྡན་པའི་ཚུལ། ཡས་མས་གཉིས་ཀྱི་རྔ་ཐག་
གཉིས་པོ་དེ་འགྲོ་དྲུག་འདྲེན་པའི་ཐུགས་རྗེའི་ཞགས་པ་སྟེ་སེམས་ཅན་བདེ་
ཆེན་དབྱིངས་སུ་དྲངས་པའི་ཚུལ། རྔ་ཡུ་དེ་ནི་སངས་རྒྱས་བསྟན་པའི་བརྟེན་
ཕུར་ཏེ་བསྟན་དགྲ་བར་ཆད་ཐམས་ཅད་བསྒྲལ་བའི་ཚུལ། རྔ་ཐུག་དེ་ནི་
མགྲོན་བཞིའི་ལྷ་ཚོགས་ཀྱི་བརྟེན་ཏེ་ཆགས་ཉམས་བསྐང་ཞིང་བར་ཆད་རྐྱེན་
ངན་བཟློག་པའི་ཚུལ། རྔ་ཕབ་དེ་ནི་ཕྱི་ནང་ཞི་རྒྱས་ལྷ་སྲུང་གི་རྟེན་ཏེ་ཞི་
རྒྱས་དབང་དྲག་གི་འཕྲིན་ལས་དར་ཞིང་རྒྱས་པའི་ཚུལ། རྔ་ལྕགས་དེ་ནི་དུག་
གསུམ་སྙིང་པོ་སྦྲུལ་ལས་བསྒྲུབས་པ་སྟེ་ཁམས་གསུམ་འཁོར་བ་དོང་ནས་
སྤྲུགས་པའི་ཚུལ་ཡིན།《རྒྱ་བོད་ཆོས་འབྱུང་》རྒྱས་པ་ལས། བཙན་པོ་ཁྲི་སྲོང་
ལྡེ་བཙན་གྱི་སྐུ་རིང་ལ་བསམ་ཡས་ཀྱི་ཅོང་བཟོ་སྐབས། ཅོང་ལུགས་སུ་བླུག་
ཏུ་མ་སྟེར་བ་ལ། སྤྱི་མདོས་བཤམས་ནས། ལྷ་འདྲེ་ཡེངས་བྱེད་ཀྱི་གླུ་བོ་ཆེ་
བླངས་ནས། ཆེ་ཆུང་ལྕགས་རིའི་རྒྱ་ལ་ལྟོས།། མཐོ་དམའ་རི་རབ་རྩེ་ལ་ལྟོས།།
མང་ཉུང་སྐྱེ་འགྲོའི་གྲངས་ལ་ལྟོས། མཛེས་སྡུག་དར་ཟབ་འཕན་ལ་ལྟོས།།
གསུངས་པས་ལྷ་འདྲེ་ཡེངས་ཀྱི་བར་ཅོང་ལུགས་ཐེབས་སོ་ཞེས་སོ། འདི་ལས་
རོལ་ཆའི་མཛེས་དཔྱོད་ལྟ་བ་མཚོན་པ་དང༌། དེ་བཞིན་ཆོས་ལུགས་ཀྱི་རོལ་
ཆ་ལ་ཕྱོགས་རྐྱང་པའི་མཛེས་པ་ཁོ་ན་མ་ཡིན་པའི་དགོས་དོན་གཞན་ཞིག་
ཡོད་པའང་ཞོར་ནས་ཤེས་ཐུབ། དེ་ཡང་《སྲིད་པ་རྒྱུད་ཀྱི་ཁ་བྱང་》ལས།
བོན་གྱི་རྔ་ཐབས་ནི་ནམ་མཁའི་གཡུ་འབྲུག་ལྡིར་བའི་སྒྲ་ལས་དཔེ་ལེན། ལྷ་
ནི་སྲིད་པའི་གེ་ཁོད་སུམ་བརྒྱ་དྲུག་བཅུ་བདར། ཡས་སྟགས་ནམ་མཁའ་ལ་
གྱེར་རོ། ཞེས་དང་རྔ་ཡི་རྡུང་ཐབས་ནི་དབྱར་གྱི་ཆུ་དྲག་གི་རྦ་ལ་དཔེ་ལེན།
བོན་གྱི་རྔ་ཐབས་ལྷ་བྲག་དཀར་པོའི་སྒྲ་ལས་དཔེ་ལེན། རྔ་ནི་འབྲུག་སྐད་
ངར་མ་ངུར་དུ་སྒྲོགས་པ་ལྷ་བདག་ལ་གཏོང༌། རྔ་ཡི་རྡུང་ཚུལ་ལ་ཆ་མཚོན་
ན་གསུང་གི་ཕྱག་ཆ་རྔ་རྡུང་བའི་སྐབས་སུ་དབུས་ཀྱི་དཀྱིལ་འཁོར་མི་
དཀྲུགས་ལ་མཐའ་ཡི་ལྕགས་རི་གཏོར་བར་མི་བྱེད་པ། བར་ཆད་དགྲ་
བགེགས་ཐམས་ཅད་རང་བཞིན་གྱིས་བསྒྲལ་བར་གྱུར་བ། གལ་སྲིད་རྔ་དེ་
ཉིས་རྡུང་བྱས་ན་ཞི་བའི་ལས་རྣམས་ལེགས་པར་སྒྲུབ་ཐུབ་པ། གསུམ་རྡུང་
བྱས་ན་དྲག་པོའི་ལས་རྣམས་ལེགས་པར་སྒྲུབ་ཐུབ་པ། བཞི་རྡུང་བྱས་ན་རྒྱས་
པའི་ལས་ཀུན་ལྷུན་གྱིས་སྒྲུབ་ཐུབ་པ། ལྔ་རྡུང་བྱས་ན་དབང་གི་ལས་རྣམས་
ཡོངས་སུ་སྒྲུབ་ཐུབ་པ། རང་བྱུང་འབྲུག་ལས་བྱུང་བའི་གསུང་གི་ཕྱག་ཆ་
འདིའི་སྒྲ་སྒྲོག་པའི་སྐབས་སུ་མི་མངོན་དབྱིངས་ཀྱི་ཡེ་ཤེས་ལྷ་ཚོགས་ཐུགས་
ཤིན་ཏུ་མཉེས་པར་འགྱུར་བ། གལ་སྲིད་ཕྱག་ཆ་འདི་མི་ལྤགས་དང་རི་
དྭགས་ཀྱི་པགས་པ་ལས་བསྒྲུབས་པ་ཞིག་ཡིན་ཚེ་བོན་སྐྱོང་དཔལ་མགོན་
ཐམས་ཅད་ཐུགས་དམ་བསྐང་བར་འགྱུར་བ། གལ་སྲིད་གཅན་གཟན་གྱི་
པགས་པས་བསྒྲུབས་པ་ཡིན་ན་ལྷ་སྲིན་སྡེ་བརྒྱད་ཀྱི་གདུག་རྩུབ་ཞི་བར་
འགྱུར། ཡང་གལ་སྲིད་ཕྱག་ཆ་འདི་གཡུང་དྭགས་སྒོ་ཕྱུགས་ཀྱི་པགས་པས་
བསྒྲུབས་པ་ཡིན་ན་རིགས་དྲུག་སེམས་ཅན་གྱི་སྡུག་བསྔལ་ཡོངས་སུ་སེལ་
ཐུབ། གང་ལྟར་ཡང་རྔ་སྒྲ་ལྡིར་བ་ཙམ་གྱིས་ཡེ་ཤེས་ལྷ་ཚོགས་ཀྱི་དངོས་གྲུབ་
ཆར་ལྟར་འབེབས་པ་དང་བོན་སྐྱོངས་དཔལ་མགོན་རྣམས་ཀྱི་མཐུ་རྩལ་དང་
བྱེད་ལས་རབ་ཏུ་འཕེལ་ནས་བར་ཆད་དང་དགྲ་བགེགས་ཐམས་ཅད་མྱུར་
དུ་བསྒྲལ་བར་འགྱུར་ཐུབ།《མདོ་གཟེར་མིག་》ལས། ལ་ལ་ནི་རྔ་བརྡུང་།
ལ་ལ་ནི་གཤང་དཀྲོལ་ཞེས་གསུངས། འདི་ལས་སྟོན་པ་གཤེན་རབ་མི་བོའི་
སྐབས་ནས་རོལ་མོ་རྔ་དང་གཤང་དར་བ་ནི་གསལ་པོར་རྟོགས་ཐུབ། བོན་
ལུགས་ལ་རྔ་ཕྱེད་སྦུག་ཕྱེད་ཟེར་བའི་ཤོད་སྲོལ་ཡོད་པ་དེའི་ཐོག་ནས་རྔ་དང་
སྦུབ་(སིལ་སྙན་)ཀྱི་འཕེལ་རིམ་དེ་གསལ་བར་མཚོན་ཐུབ། ཐོག་མར་རྔ་ཕྱེད་
ནས་རིམ་བཞིན་རྔ་ཁ་གཉིས་མར་(ངོས་གཉིས་ཀར་རྔ་ལྤགས་ཡོད་པ)འགྱུར་
བ་དང་། སྦུག་ཕྱེད་(གཤང་)ཅེས་པ་དོན་དུ་སིལ་སྙན་ཡ་གཅིག་སྟེ་གཤང་
ལས་སིལ་སྙན་ཆ་གཅིག་ཏུ་འགྱུར་བ་རིགས་པས་དཔྱད་ཐུབ། ཆེད་དུ་འཆད་
དགོས་པ་ཞིག་ལ་རྔ་སྦུག་དང་རྔ་སིལ་ཞེས་རོལ་ཆ་དེ་གཉིས་ཁ་ཕྲལ་དུ་མེད།
ཁ་ཤས་ན་རེ་སིལ་སྙན་ཞེས་པ་དེ་མི་ལོ་1500གོང་ལ་ཟ་ཧོར་ཡུལ་ནས་དར་
བའི་ལྟ་བ་དེ་རིགས་ནི་ལོ་རྒྱུས་ཀྱི་དོན་དངོས་ལ་འཁྱོག་བརྗོད་བྱས་པའི་
གཏམ་ཙམ་རེད། གང་ལགས་ཤེ་ན་《མདོ་གཟེར་མིག་》ནི་བོན་གྱི་གཏེར་
མའི་དཔྱད་ཡིག་ཁུངས་བཙན་ཡིན་པས་དེའི་སྐོར་ལ་དོགས་པ་བྱ་དགོས་
མེད། ཟ་ཧོར་ཡུལ་ནས་དར་བའི་ཟེར་སྒྲོས་ནི་ཆོས་ལུགས་གྲུབ་མཐའི་ཆགས་
སྡང་ཙམ་ལས་མ་འདས། རང་རེ་ལ་མཚོན་ན་ཐམས་ཅད་རྒྱ་གར་འཕགས་
པའི་ཡུལ་སོགས་ནས་བྱུང་བར་དད་པ་དག་སྣང་ཆེན་པོ་ཡོད། དེ་ཡང་རྔ་
རབས་བཞུགས་སོ། ཞེས་པ་ལས་དྲེགས་པ་མ་ལུས་ཐམས་ཅད་ཀྱང་།། བདག་
གི་དབང་དུ་འདུ་བ་དང༌། ཐམས་ཅད་མ་ལུས་འདུལ་སླད་དུ།། སྒྲུབ་བོན་
བདག་གི་ཆས་ཏེ་གྱེར།། རྒྱལ་པོ་ཆེན་པོ་བཞི་རྣམས་དང༌།། བློན་པོ་སུམ་ཅུ་རྩ་
གཉིས་དང་།། སྟོང་སྡེ་ཉི་ཤུ་རྩ་གཉིས་དང་།། ཕྱི་ནང་སྲུང་མ་དམ་ཅན་དང༌།།
བོན་སྐྱོངས་སྲུང་མ་ཐམས་ཅད་དང་།། ཕོ་ཉ་མངག་གཞུག་བྱེད་པ་དང༌།། མ་
ཊཾ་རུ་ཏྲ་བསྒྲལ་བ་དང༌། དྷ་ཤ་གྷི་བ་བཏུལ་བ་དང༌། རི་རབ་རོལ་མཚོ་
བསྙིལ་བ་དང་། ཨ་མོ་མགོ་འབུམ་བཏུལ་བ་དང༌།། ཁྲག་དམར་ཪག་ཤ་སྐམ་
པ་དང་། བོན་དགྲ་སྡིག་ཅན་བསྒྲལ་བའི་ཕྱིར།། བདག་གི་ཕྱག་ཆ་རྔ་གཅིག་
དགོས།། བདག་གི་ཕྱག་ཆ་རྔ་མ་མཆིས།། ཕྱག་ཆ་རྔ་བཙལ་གང་དུ་བཙལ།།
ཕྱོགས་བཞི་མཚམས་བརྒྱད་རྔ་གཅིག་བཙལ།། རི་རབ་ལྷུན་པོའི་དབུས་ཕྱོགས་
ནས།། དེ་རུ་ཤིང་གཅིག་སྐྱེས་པ་དེ།། ཙན་དན་ཤུག་པའི་ཤིང་ཅིག་སྐྱེས།། དེ་ཡི་
ཡལ་ག་བཅད་ནས་ནི།། དུང་དུང་འཁོར་ལོ་གཉན་མོ་རྒྱལ།། ཐབས་ཤེས་སྟ་མོ་
སྟེའུས་བཞོག ། ཀྲྀ་ཎ་ཤ་རའི་པགས་པས་གཡོགས།། ཡ་མཚན་རྔ་དེ་གཡུང་
དྲུང་འཁྱིལ་བའི་རྔ། ནན་ཏན་རུས་པའི་ནན་གྱི་གྲུབ།། རྫུ་འཕྲུལ་དབྱངས་
སྙན་དོན་དང་ལྡན། དེ་འདྲ་དབལ་གྱི་རྔ་ཆེན་འདི།། བརྡུང་ནི་འོག་མིན་།
གནས་སུ་བརྡུང༌།། གྲགས་ནི་རི་རབ་རྩེ་ལ་གྲགས། བདུད་ཀྱི་ཞིང་ཁམས་
འདར་ཤིག་ཤིག ། ལྷ་སྲིན་སྡེ་བརྒྱད་འབོད་པའི་གྲོགས།། དེ་འདྲ་བདག་གི་རྔ་
ཆེན་བརྡུང་བ་ཡིས།། རྒྱ་མཚོ་ཀུན་ཀྱང་འཆོལ་ཞིང་སྙོག ། རི་རབ་ལྷུན་པོའི་
གཡོ་ཞིང་བསྙིལ།། ཀླུ་ཕྲུག་ཀུན་ཀྱང་ཉམས་མི་བདེ།། ཨེ་མ་ཡ་མཚན་རྨད་རེ་
ཆེ།། ཡ་མཚན་ཆེ་བའི་རྔ་བརྡུང་འཚལ།། རིན་ཆེན་སྣ་བདུན་དཔག་བསམ་
ཤིང་གི་རྔ། རྫ་རྔ་ཅང་ཏེ་རྔ་བོ་ཆེ།། ཙན་དན་བརྗིད་ལྡན་རྒྱུད་མང་རྔ།།
བསམ་ཡས་མ་ཊཾ་བསྒྲལ་བའི་རྔ།། དེས་ཆེན་སྱང་བའི་རྔ་ཆེན་འདི། བྷན་དྷ་
ལྟག་སྤྲོད་རུ་ཏྲ་བསྒྲལ་བའི་རྔ།། བརྡུང་ནི་འོག་མིན་གནས་སུ་བརྡུང་། རྔ་སྒྲ་
འཇིག་རྟེན་ཁམས་སུ་གྲགས།། སྔངས་ནི་སེམས་ཅན་ཐམས་ཅད་སྔངས།། སྐྲག་
ནི་ལྷ་སྲིན་སྡེ་བརྒྱད་སྐྲག། བརྒྱལ་ནི་བདུད་ཁམས་ཐམས་ཅད་བརྒྱལ།། བརྡུང་
ནི་བར་སྣང་ཁམས་སུ་བརྡུང་།། རྔ་སྒྲ་ངན་སོང་གསུམ་དུ་གྲགས།། སྔངས་ནི་
བྱོལ་སོང་ཐམས་ཅད་སྔངས།། སྐྲག་ནི་ཡི་དྭགས་ཐམས་ཅད་སྐྲག ། བརྒྱལ་ནི་
དམྱལ་ཁམས་ཐམས་ཅད་བརྒྱལ།། བརྡུང་ནི་ས་གཞིའི་ཁམས་སུ་བརྡུང༌།། རྔ་
སྒྲ་འཇིག་རྟེན་གསུམ་དུ་གྲགས།། སྔངས་ནི་འཇིག་རྟེན་ཐམས་ཅད་སྔངས།།
སྐྲག་ནི་ས་བདག་ཐམས་ཅད་སྐྲག། བརྒྱལ་ནི་ཀླུ་ཁམས་ཐམས་ཅད་བརྒྱལ།།
བརྡུང་ནི་དུར་ཁྲོད་གནས་སུ་བརྡུང༌།། གྲགས་ནི་བོན་ཉིད་དབྱིངས་སུ་
གྲགས། སྔངས་ནི་མུ་སྟེགས་ཐམས་ཅད་སྔངས།། སྐྲག་ནི་སྐྱེ་བོ་ཡ་ག་སྐྲག།
བརྒྱལ་ནི་སྡིག་ཅན་དགྲ་བགེགས་བརྒྱལ།། བརྡུང་ནི་གསང་བའི་འབེན་དུ་
བརྡུང༌།། རྔ་སྒྲ་ལྷ་ཡི་གནས་སུ་གྲགས།། སྔངས་ནི་ཡ་ག་བྱེད་པ་སྔངས།། སྐྲག་
ནི་དམ་ལོག་ཐམས་ཅད་སྐྲག ། བརྒྱལ་ནི་བོན་དགྲ་སྡིག་ཅན་བརྒྱལ། རྔ་སྒྲ་
ཆེན་པོ་འུ་རུ་རུ།། ཤེལ་གྱི་རྔ་ཆུང་སི་ལི་ལི།། བྷན་དྷ་སྒྲ་སྐད་ཁྲ་ལ་ལ། རིན་
ཆེན་སྣ་བདུན་རྔ་སྐད་དི་རི་རི།། རྫ་རྔ་ཤིང་རྔ་རྔ་སྐད་ཏི་སེ་ཏིང་།། མཁར་རྔ་
གྷན་དྷེའི་རྔ་སྐད་ཁྲངས་སེ་ཁྲངས།། དུང་ཕོ་རྐན་སྒྲ་ཀྱུ་རུ་རུ།། རྒྱུད་མང་རྔ་སྒྲ་
དི་རི་རི།། ཤ་དང་རཀྟ་ཙ་ར་ར།། བ་དན་རུ་མཚོན་པུ་རུ་རུ།། མ་མོ་མཁའ་འགྲོ་
གར་བྱེད་ཁྲིགས་སེ་ཁྲིག ། དམ་ལོག་དགྲ་བགེགས་སྲོག་ལ་ཕྱ་ར་ར།། དེ་འདྲ་
དབལ་གྱི་ཕྱག་ཆ་འཁྲོལ་བ་ཡི།། རྔ་སྒྲ་ཆེན་པོ་སྟོང་གསུམ་གཡོ་བའི་སྒྲ།། རྔ་
འོད་འབར་བ་ཉི་ལྟར་ཤར།། རི་རབ་ཀུན་ཀྱང་བསྙིལ་ཞིང་བཤིག ། རྒྱ་མཚོ་
ཀུན་ཀྱང་འཁྲུག་ཅིང་རྙོག ། ས་གཞི་ཀུན་ཀྱང་འགུལ་ཅིང་ལྡོག ། ནམ་མཁའི་
ལྷ་བདུད་གནས་མི་བདེ།། ཀླུ་ཕྲུག་ཀུན་ཀྱང་འབོག་ཅིང་འབྲོག ། བདུད་ཀྱི་
ཞིང་ཁམས་སྐྲག་ཅིང་བརྒྱལ།། གནོད་བྱེད་འབྱུང་པོའི་དོན་སྙིང་ཁོང་ནས་
ཕྱུངས།། མ་ཊཾ་རུ་ཏྲ་ཁ་སོ་སིལ་བུར་ཐོངས། ཨ་མོ་མགོ་འབུམ་ཁྲག་སྐྱུག་
བརྒྱལ།། འོག་མིན་གནས་མཆོག་ཕོ་བྲང་ནས།། སངས་རྒྱས་ཐམས་ཅད་བསྐུལ་
པ་ཡང༌།། དབལ་གྱི་རྔ་ཆེན་བརྡུང་བས་བསྐུལ།། ཁྲོ་རྒྱལ་ཐམས་ཅད་དགྱེས་
པ་ཡང་།། དབལ་གྱི་རྔ་ཆེན་བརྡུང་བས་དགྱེས།། མ་ཊཾ་སྲིན་པོ་བསྒྲལ་བ་
ཡང༌།། དབལ་གྱི་རྔ་ཆེན་བརྡུང་བས་བསྒྲལ།། དྷ་ཤ་གྷི་བ་བཏུལ་བ་ཡང༌།།
དབལ་གྱི་རྔ་ཆེན་བརྡུང་བས་བཏུལ།། སྡང་བའི་དགྲ་བོ་བསྒྲལ་བ་ཡང༌།།
དབལ་གྱི་རྔ་ཆེན་བརྡུང་བས་བསྒྲལ།། སྐྱེ་བོ་ཡོ་ཀ་བཏུལ་བ་ཡང་།། དབལ་གྱི་
རྔ་ཆེན་བརྡུང་བས་བཏུལ།། བར་ཆད་ལོག་འདྲེན་བཏུལ་བ་ཡང་།། དབལ་གྱི་
རྔ་ཆེན་བརྡུང་བས་བཏུལ།། དབལ་གྱི་རྔ་ཆེན་དི་རི་རི།། ཤེལ་གྱི་གཤང་ཆུང་
སི་ལི་ལི།། དབལ་གྱི་རྔ་ཆེན་བརྡུང་བ་ཡིས།། ལྕང་ལོ་ཅན་གྱི་ཕོ་བྲང་བཤིག། །
དུན་ཙེ་ཉམས་པའི་ལུས་སེམས་ཕྱེས།། བདུད་སྲིན་ཐལ་བ་རྡུལ་དུ་རློག ། ཅེས་
ཁུ་ཚས་སྤ་དྲོ་ནས་བཏོན་པའོ། རྔ་རབས་རྫོགས་སོ།།
གཤང་གི་སྐོར་རགས་བསྡུས་ཤིག་གསུངས་ན་ཇི་འདྲ་ཡིན།
ལན། སྐུ་ཡི་ཕྱག་ཆ་གཤང་ལའང་རིགས་མི་འདྲ་བ་ཁག་གསུམ་དུ་ཡོད་
དེ། སིལ་སྙན་དང་། ཁྲི་ལོ། གསེར་གཤང་བཅས་སོ། དེ་དག་གི་འབྱུང་ཁུངས་
སྐོར་རགས་ཙམ་འཆད་ན་སྔོན་མ་སྒོ་བ་ཆུ་ལྕམ་རྒྱལ་མོས་འགྲོ་བ་རིགས་དྲུག་
གི་འདོད་ཆགས་རྒྱ་མཚོ་ཆེན་པོ་ཞི་བའི་ཆེད་གསེར་གྱི་སྤུ་གྲིས་རང་གི་ནུ་མ་
བཅད་དེ་ཕྱག་ཏུ་བཞེས་པས་སིལ་སྙན་བྱུང་བ་དང༌། དེའི་ཁྱད་ཆོས་ལ་རོལ་
མོ་ཞལ་ཡར་གྱེན་དུ་བསླང་ན་བདེ་ཆེན་ཞིང་གི་བཀོད་པ་དང་ལྡན་པ། ནང་
དུ་མུ་ཁྱུད་ཀྱི་རི་མོ་རིམ་པ་གསུམ་གྱིས་བསྐོར་བ་སྟོང་གསུམ་འཇིག་རྟེན་གྱི་
དཔེ་དང་ལྡན་པ། སིལ་ཞེས་པའི་སྒྲ་དབྱངས་དེས་འགྲོ་བ་ཐམས་ཅད་ཀྱི་
སྡུག་བསྔལ་ཚ་གདུང་སེལ་བ་དང་། སྙན་ཞེས་བསླབ་གསུམ་གྱི་སྒྲ་སྙན་
སྒྲོགས་ཏེ་འདོད་ཆགས་ཀྱི་མིང་ཙམ་ཡང་མེད་པར་སྡོམ་གསུམ་གྱི་བསྟན་པ་
དར་ཞིང་རྒྱས་པར་ཡོང་བའི་དོན་ཞེས་སིལ་སྙན་གྱི་འབྱུང་འཕེལ་དང་དེའི་
ཁྱད་ནུས་བསྟན་ཡོད། ཁྲི་ལོར་མཚོན་ན་སྔོན་དུས་སྲིད་པ་སངས་པོ་འབུམ་
ཁྲིས་རིགས་དྲུག་འཁོར་བའི་གཏི་མུག་གི་མུན་པ་སེལ་བའི་ཆེད་རང་གི་ནུ་མ་
རལ་གྲིས་བཅད་ནས་ཕྱག་ཏུ་བཞེས་པ་ཁྲི་ལོ་བྱུང་བ་དང༌། རོལ་མོ་ཞལ་ཡར་
གྱེན་དུ་བསླང་ན་འོག་མིན་ཞིང་ཁམས་ཀྱི་བཀོད་པ་དང་ལྡན་པ། ནང་དུ་མུ་
ཁྱུད་ཀྱི་རི་མོ་རིམ་པ་གསུམ་གྱིས་བསྐོར་བ་སྟོང་གསུམ་འཇིག་རྟེན་གྱི་དཔེ་
དང་ལྡན། ཁྲི་ཞེས་འགྲོ་དྲུག་སེམས་ཅན་གྱི་སེམས་ཉིད་རྣམ་པར་དག་པ་
དང་ལོ་ཞེས་འོད་གསལ་འཁོར་ལོ་བསྒྱུར་བ་དང་། གཏི་མུག་གི་མུན་པ་
ཡོངས་སུ་སེལ་ནས་གསང་སྔགས་སྒོམ་སྒྲུབ་ཀྱི་བསྟན་པ་དར་ཞིང་རྒྱས་པར་
ཡོང་བའི་དོན་ཡིན། གསེར་གཤང་ནི་སྔོན་དུས་བདུད་འདུལ་དབལ་ཆེན་གེ་
ཁོད་ཀྱིས་འགྲོ་བ་སེམས་ཅན་ཀུན་གྱི་འཁྲུལ་རྟོགས་ཞེ་སྡང་ཞི་བའི་ཆེད་དུ་ཉི་
མ་ཞལ་དུ་བཞེས་པ་དང་། གང་ཙམ་ལ་དབལ་ཆེན་གེ་ཁོད་བཞད་མོ་ཤོར་
བས་ཉི་མ་ཡང་ཞལ་ནས་ཕྱི་རུ་ཤོར། མྱུར་དུ་ཕྱག་གིས་བརྙབ་པས་ཉི་མ་ཟིན་
མ་ཐུབ་ཀྱང་ནུ་མ་ཆད་དེ་ཕྱག་ཏུ་བཞེས་པས་གསེར་གཤང་བྱུང་། འདི་ཡར་
གྱེན་དུ་བསླང་ན་མི་འགྱུར་དབྱིངས་ཀྱི་དཔེ་དང་མཚུངས་པ། ནང་དུ་མུ་ཁྱུད་
ཀྱི་རི་མོ་རིམ་པ་གསུམ་གྱིས་བསྐོར་བ་སྟོང་གསུམ་འཇིག་རྟེན་གྱི་དཔེ་དང་
ལྡན་པ། གསེར་ཞེས་ཉི་མ་བྱུང་བ་དང་གཤང་ཞེས་ཐམས་ཅད་ཟིལ་གྱིས་
གནོན་པ། ཞེ་སྡང་གདུག་སེམས་འཇོམས་པར་གྱུར་ནས་འདུལ་སྔགས་ཀྱི་
བོན་བསྟན་དར་ཞིང་རྒྱས་པར་ཡོང་བའི་དོན་དུ་ཡིན། རོལ་མོའི་ཆགས་ཚུལ་
ལ་གསེར་གཤང་དེ་སྐུ་རྒྱུ་རིན་པོ་ཆེ་ལི་དཀར་ལས་གྲུབ་ཅིང་མཛེས་ལྡན་མེ་
ཏོག་གི་དབྱིབས་དང་ལྡན་པ། ནང་དུ་མུ་ཁྱུད་ཀྱི་རི་མོ་རིམ་པ་གསུམ་གྱིས་
བསྐོར་བ་དེ་སྟོང་གསུམ་འཇིག་རྟེན་གྱི་དཔེ་དང་ལྡན་པ། དབུས་སུ་རིན་པོ་
ཆེ་ཡི་ཁྲི་མཁར་བརྩེགས་པ་དེ་རི་རབ་ཀྱི་ཆགས་ཚུལ་དང་། དེའི་སྟེང་དངུལ་
གྱི་མེ་ཏོག་བརྒྱན་པ་ནི་ལྷ་ཡུལ་རྣམ་རྒྱལ་ཁང་བཟང་གི་ཆགས་ཚུལ། ཁྲི་ཐག་
གླ་རྒྱུན་གྱིས་འདྲེན་པ་ནི་འགྲོ་དྲུག་ཐར་པའི་ལམ་དུ་དྲངས་པའི་ཚུལ། དེ་ལ་
ཨ་ལུང་བཏགས་པ་ནི་དད་པ་མི་འགྱུར་སྲ་ཞིང་བརྟན་པའི་ཚུལ། དར་སྐུད་
གྱིས་ལྕེ་ཐག་བྱས་པ་ཐུགས་རྗེའི་ཉམ་ཐག་གིས་བཟུང་བའི་ཚུལ། དེ་ལ་རིན་
ཆེན་སྣ་ཚོགས་ཀྱིས་བརྒྱན་པ་ནི་ལམ་ལྔ་ས་བཅུ་སྒྲོལ་བའི་ཚུལ། གཤང་ལྕེ་ར་
ཡིས་བྱས་པ་རིག་པ་བོན་སྐུར་ཐིམས་པའི་ཚུལ། ནང་དུ་རི་མོ་བཀྲ་ཤིས་
རྟགས་བརྒྱད་ཀྱི་ཕྱི་རུ་ཉི་མའི་འོད་ཟེར་གྱིས་ལྡན་པ་འཁོར་བའི་སེམས་ཅན་
གྱི་མུན་པ་སེལ་བའི་ཚུལ། འཆང་བཟུང་འཕྱིང་པ་དཀར་པོས་བྱས་པ་འགྲོ་
དྲུག་སེམས་ཅན་ཀུན་ལ་བཙུགས་པའི་ཚུལ། དེ་ལ་ཕྱི་གཡོག་ཀོ་་བས་བྱས་པ་
ཕྱིན་པ་ཐམས་ཅད་དགེ་ལ་སྤྱོད་པའི་ཚུལ། གཤང་གི་འཕེན་ལ་དར་གྱིས་བྱས་
པ་རྒྱལ་བའི་བསྟན་པ་དར་ཞིབ་རྒྱས་པའི་ཚུལ། དེ་ཡི་སྟེང་དུ་རིན་ཆེན་
བརྒྱན་པ་སེམས་ཅན་ཐམས་ཅད་འདོད་རྒུས་ཚིམས་པའི་ཚུལ། འཕེན་རྩེར་
མུ་ཏིག་ཕྲེང་བས་བརྒྱན་པ་བོན་བསྟན་བཙུགས་ཤིང་མུ་སྟེགས་བསྟན་པ་
བསྣུབ་པའི་ཚུལ། དཀྲོལ་ལུགས་ཐད་གཤང་ལྕེ་ཕར་ལ་གཡུགས་ན་དགྲ་
བགེགས་ཐམས་ཅད་ཐལ་བར་བརླགས་པ་དང་གཤང་ལྕེ་ཚུར་ལ་གཡུགས་ན་
མཆོད་ཡོན་ལྷ་ཚོགས་ཐུགས་མཆོག་མཉེས་ཤིང་ངོ་སོ་མཐོ་བ། དེའི་སྡེབ་པའི་
སྒྲ་གྲགས་པ་ན་ལྷ་སྲིན་སྡེ་བརྒྱད་དབང་དུ་བསྡུས་ཤིང་སྲི་ཞུའི་མགྲོན་རྣམས་
ཐུགས་མཉེས་པ། ལན་ཆགས་མགྲོན་རྣམས་གདུག་རྩུབ་ཞི་ཞིང་སྙིང་རྗེའི་
མགྲོན་རྣམས་ཐུགས་ཚིམས་པ། དེ་བཞིན་ཞི་རྒྱས་དབང་དྲག་གི་ཆོ་ག་ཅི་
ཞིག་སྤེལ་ཡང་བསམ་དོན་ཇི་བཞིན་བསྒྲུབ་ཐུབ་པའི་ནུས་པ་དང་ལྡན་ནོ།
དེ་ཡང་《གཤང་རབས་》 ལས། བསྭོ་སྔོན་གྱི་བསྐལ་བ་དང་པོ་ལ།། གསང་བ་
འདུས་པའི་གནས་དགུ་རུ།། གཤེན་ཆེན་གསང་བ་འདུས་པ་ཡི།། དྲག་པོའི་
ཚུལ་དུ་སྐུ་བཞུགས་ན།། སྡེ་བརྒྱད་དྲེགས་པ་འདུལ་བའི་ཕྱིར།། དབལ་གྱི་ཕྱག་
ཆ་བཤང་ཅིག་དགོས། ལྷ་སྲིན་སྡེ་བརྒྱད་དབང་དུ་འདུལ་བའི་ཕྱིར།། དབལ་
གྱི་ཕྱག་ཆ་བཤང་ཅིག་དགོས།། བདེ་གཤེགས་ཞི་ཁྲོའི་ལྷ་ཚོགས་བསྐུལ་བའི་
ཕྱིར།། དབལ་གྱི་ཕྱག་ཆ་བཤང་ཅིག་དགོས།། ཕྱི་ནང་བོན་སྐྱོངས་སྲུང་མ་
བསྐུལ་དོན་དུ། དབལ་གྱི་ཕྱག་ཆ་བཤང་ཅིག་དགོས།། དབལ་གྱི་གཤང་རྩལ་
གནང་ནས་རྩལ།། ནག་པོ་རྒྱ་ཡི་ཡུལ་དུ་རྩལ།། བོད་ཀྱི་ཚོང་པ་མི་གསུམ་གྱིས།།
བོད་ཀྱི་དངུལ་དཀར་རྒྱ་ལ་ཁྱེར། རྒྱ་བཟོ་ལེགས་པས་གཤང་ཆེན་བཞེངས།།
བོད་ཀྱི་ཡུལ་དུ་གཤང་ཁྱེར་ཡོང་།། དེ་ནས་དབལ་བོན་གཤེན་ཆེན་གྱིས།།
དབལ་གྱི་ཕྱག་ཆ་གཤང་བཀྲོལ་འཚལ།། འཁོར་ལོ་ལྡུམ་པོའི་ཚུལ་འདུག་པ།།
ཞི་བའི་ངང་དུ་གྲུབ་པ་ཡི།། དྲག་པོའི་ཚུལ་དུ་ལྕེ་ཡང་བཏག ། གཤེན་བོན་
བདག་གིས་བསྒྲོགས་ཙམ་ན།། དབལ་གྱི་གཤང་སྒྲ་གནམ་ས་བར་སྣང་གང་།།
དེ་འདྲ་དབལ་གྱི་གཤང་ཆེན་འདི།། དབུས་ཀྱི་འཁོར་ལོ་ལྔ་སྐོར་བྲིས་པ་ནི།།
ཡེ་ཤེས་ལྷ་ལྔ་འབྱོན་པའི་དོན།། ནང་དུ་སྐུ་གསུང་ཐུགས་ཀྱི་སྙིང་པོ་བྲིས་པ་
འདི།། ལྷ་སྲུང་མང་པོ་འདུས་པའི་དོན།། ཕྱི་རིམ་བཀྲ་ཤིས་རྫས་བརྒྱད་བྲིས་པ་
འདི།། ཡོན་མཆོད་གཉིས་ཀྱི་བཀྲ་ཤིས་ཚོགས་པའི་དོན།། ཟིར་ཟིར་ཝང་ཝང་
གྲགས་པ་ནི།། ལྷ་དང་སྲུང་མ་འབྱོན་པའི་དོན།། འབྲུག་མོ་མཁའ་ལ་ལྡིར་པ་
འདྲ།། ཕོ་ཉ་ལས་ཅན་འདུས་པའི་དོན།། དེ་འདྲ་དབལ་གྱི་གཤང་ཆེན་འདི།།
གཤེན་བོན་བདག་གི་ཕྱག་ཆ་ཡིན།། ལན་ཅིག་ཕར་ལ་སྒྲོགས་ཙམ་ན།། དགྲ་
བགེགས་འཆམ་ལ་ཕབ་པའི་དོན།། ཐང་གསུམ་ཚུར་ལ་སྐྲོལ་ཙམ་ན།། ཡོན་
བདག་ལྷ་ཡི་སྲུང་བའི་དོན།། གཤང་ཞལ་ཕྱི་ལ་སྟེན་ཙམ་ན།། དགྲ་བགེགས་
ཐམས་ཅད་བསྒྲལ་བའི་དོན། གཤང་ཞལ་རང་ལ་སྟན་ཙམ་ན།། བོན་སྐྱོང་
སྲུང་མ་འབྱོན་པའི་དོན།། དབལ་གྱི་གཤང་དཀྲོལ་ཁྲིགས་སེ་ཁྲིག ། ལྷ་དང་
སྲུང་མ་འདིར་འདུས་ཤིག ། དབལ་གྱི་གཤང་སྒྲ་སི་ལི་ལི།། འདྲེ་སྲིན་ཐམས་
ཅད་འདུལ་བར་མོད།།དེ་འདྲ་དབལ་གྱི་གཤང་ཆེན་འདིས།། གཡུང་དྲུང་བོན་
གྱིས་བསྟན་པ་སྲུང༌།། སྒྲུབ་བོན་བདག་གི་བསམ་དོན་སྒྲུབ།། བོན་སྐྱོང་སྲུང་
མའི་དབུ་འཕང་བསྟོད།། རྣམ་བཞིའི་འཕྲིན་ལས་གྲུབ་པར་མཛོད། གཤང་
རབས་དུན་ཙེ་ཟིལ་གནོན་ཞེས་བྱ་བ་རྫོགས་སོ།། བཀྲ་ཤིས། དགེའོ།
གོང་གི་དཔྱད་ཡིག་གི་ཁྲོད་དུ། བོད་ཀྱི་ཚོང་པ་མི་གསུམ་གྱིས།། བོད་ཀྱི་
དངུལ་དཀར་རྒྱ་ལ་ཁྱེར།། རྒྱ་བཟོ་ལེགས་པས་གཤང་ཆེན་བཞེངས།། བོད་ཀྱི་
ཡུལ་དུ་གཤང་ཁྱེར་ཡོང་། ཞེས་འཁོད་པ་ལ་འདིར་ཆེད་དུ་གསལ་བཤད་ཞུ་
དགོས་པ་ལ་སྐབས་དེར་ཞང་བོད་གཉིས་ལ་གཤང་བཟོ་བའི་ལག་རྩལ་མེད་
པའམ་ལག་རྩལ་ཁོང་དུ་མ་ཆུད་པ་མ་ཡིན་ཏེ་དངུལ་དཀར་བཞུ་བའི་ལག་
རྩལ་ཡོད་པ་ལས་ཀྱང་ཤེས་སླ། ཡིན་ཡང་འདི་ལ་དགོས་པ་དམིགས་བསལ་
ཅན་ཡོད་དེ་རྒྱ་ཡིས་ཡུལ་ནས་བཟོས་པའི་གཤང་དེ་ཁྱད་དུ་འཕགས་པར་
ཡོད་པ་དང་། ཡང་སྒོས་འདི་ལྟ་བུའི་གཤང་བཟོ་བའི་ལས་བསྐལ་ཡོད་
པའམ་དམིགས་བསལ་གྱི་དགོས་པ་གཞན་ཡོད་པ་ཞར་ནས་རྟོགས་ཐུབ། དེ་
དང་ཚུལ་མཐུན་པར་གཏོ་ཐབས་སུམ་བརྒྱ་དྲུག་བཅུ་ཞེས་པའང་བོད་ལ་
འདིའི་གཞུང་ལུགས་དང་ལག་ལེན་གཉིས་ཀ་ཚང་བ་ཡོད་བཞིན་དུ་རྒྱ་ཡི་
རྒྱལ་པོ་ཀོང་ཙེ་འཕྲུལ་རྒྱལ་ཞེས་པ་ལས་ལེན་པ་དང་གཅིག་པར་སྣང་།
《གསང་རྙིང་རྒྱན་》དང་《རོལ་མོའི་བསྟན་བཅོས་》ལས། གཤང་འདི་
བན་དྷེ་ཐོས་ཆུང་ཁ་ཅིག་གིས་བོན་པོའི་ཕྱག་ཆ་ཁོ་ན་བཞག་འདུག་ཀྱང༌།
འཇམ་དཔལ་རྩ་རྒྱུད་དང་བདེ་མཆོག་སོགས་ལས། གཤང་གི་རང་སྒྲ་ཟབ་མོ་
སྟོང་པ་ཉིད།། ཤེས་རབ་སིལ་སྙན་ཡང་དག་སྦྱོར་བའི་སྒྲ།། ཞེས་བཤད། དེ་ལ་
ཁོ་ན་རེ། གཤང་ནི་འཁར་རྔ་དང་སིལ་སྙན་ནི་སྦུག་ཆོལ་གྱི་མིང་གི་བྱེ་བྲག་
ཡིན་ཟེར་བ་ནི། མི་ཤེས་པའི་རྟོལ་ཚིག་གམ། ཤེས་བཞིན་གྱི་སྨྱོན་ཚིག་ཡིན་
ནོ། ཞེས་འདི་ལྟར་གསལ་འདུག་མོད་འདི་ལ་གནས་ལུགས་ཅི་ཡང་མེད་པ་
མ་ཡིན། ཞིབ་ཏུ་འཆད་ན་《གསང་རྙིང་རྒྱན་》དང་《རོལ་མོའི་བསྟན་བཅོས་
》ནི་གཙོ་བོ་སངས་རྒྱས་ཆོས་ལུགས་ཀྱི་གསང་སྔགས་སྤྱི་དང་བྱེ་བྲག་རྙིང་མ་
བའི་ཆོས་བརྒྱུད་ཀྱི་ཆོ་ག་ཕྱག་བཞེས་སྐོར་ལ་བྲིས་པ་ཞེ་ཅིག་རེད། དེས་ན་
གཤང་གི་སྐོར་ཉུང་ཙམ་ལས་མེད་པ་དེའང་བོན་གྱི་དཔེ་ཆའི་ཁྲོད་ལས་ལུང་
འདྲེན་ཞུས་ཡོད། བོན་གྱི་དཔེ་ཆའི་ཁྲོད་དུ་གཤང་གི་སྐོར་ལ་ཉུང་ཙམ་བཤད་
པ་ཤིན་ཏུ་མང་ཡང་ཅུང་རྒྱས་པར་བཤད་པ་ནི་ད་ཐེངས་འདིར་ལུང་འདྲེན་
ཞུས་པའི་《གཤང་རབས་》ལ་གཟིགས་ན་ཤེས་རྟོགས་ཐུབ་ངེས། བོན་ལུགས་
ཀྱི་དཔེ་རྙིང་《གཤང་རྔ་ཨུན་སྦུབ་རྐང་གླིང་རྣམས་ཀྱི་འབྱུང་ཁུངས་རབ་
བཤད་》ཅེས་པའི་ཁྲོད་དུའང་། སྐུ་ཡི་ཕྱག་ཆ་གསེར་གཤང་ལ།། གཡུང་དྲུང་
ལྷ་ཡི་སྐད་དུ་གཤང༌། གང་ཟག་མི་ཡི་སྐད་དུ་སྒྲ་དབྱངས་རྒྱལ་མོ།། ཞེས་
གསུངས་ཡོད་ལ་མིང་མི་འདྲ་བར་གསེར་གཤང་དང༌། ཁྲི་ལོ། སིལ་སྙན་ཞེས་
སུ་འབོད་ཚུལ་དང་། དེའི་འབྱུང་ཁུངས་དང༌། བཟོ་རྒྱུ། ཆགས་ཚུལ། དར་
ཚུལ། དཀྲོལ་ཚུལ། བྱེད་ལས་སོགས་ཅུང་རྒྱས་ཙམ་བཤད་ཡོད། དེས་ན་བོན་
ལུགས་ཡོངས་གྲགས་སུ་གཤང་ཞེས་འབོད་པ་དང་ལར་སིལ་སྙན་ཞེས་འབོད།
ཡིན་ཡང་བན་ཆོས་དང་ལྷག་ཏུ་རྙིང་མ་བའི་ཆོས་བརྒྱུད་དུ་སིལ་སྙན་ཞེས་
ཀྱང་འབོད། དེ་ནི་མིང་མི་འདྲ་བ་ཙམ་མ་གཏོགས་མཆོད་རྫས་གཅིག་པ་
རེད། གཡུང་དྲུང་བོན་འདི་བཞིན་བོད་ཀྱི་ཡུལ་གྲུ་མང་པོར་དར་བ་དང་དེ་
འབྲེལ་གྱི་རིག་གནས་མང་དག་ཀྱང་ཞང་ཞུང་གི་ཡུལ་ནས་ཡར་ཀླུང་གི་ཁུལ་
དུ་དར། ལྷག་ཏུ་བོད་བཙན་པོའི་དུས་སུའང་གཡུང་དྲུང་བོན་གྱི་ཤུགས་རྐྱེན་
ཤིན་ཏུ་ཆེ་བ་ལོ་རྒྱུས་དེབ་ཐེར་ཁག་ལ་གཟིགས་ན་གསལ་པོར་རྟོགས་ཐུབ།
དེས་ན་བོད་རྒྱལ་ཉེར་བདུན་པ་ལྷ་ཐོ་ཐོ་རི་སྙན་བཙན་གྱི་དུས་ནས་བན་
ཆོས་བོད་དུ་དར་སྤེལ་བྱེད་པའི་ཁྲོད་ཕྱི་ནང་དངོས་ཤུགས་ཅི་རིགས་ཀྱི་
འགལ་ཟླ་མང་དུ་བྱུང་ཡོད། འགལ་ཟླ་དེ་དག་སེལ་བའི་ཆེད་དུ་སྔར་ནས་
གོམས་གཤིས་སུ་འཇགས་པའི་གཡུང་དྲུང་བོན་གྱི་ཆོ་ག་དང༌། བྱེ་བྲག་ཡུལ་
སྲོལ་གོམས་གཤིས་ལ་འགྱུར་བ་དེ་དག་གི་ཚབ་མཚོན་ནམ་ཡང་ན་མིང་
བསྒྱུར་ནས་མི་ཉམས་པར་བཞག་ཡོད། གུས་པའི་རྨོངས་ཚོད་ལ་གཤང་ངམ་
སིལ་སྙན་ཡང་འདི་ལྟར་ཡིན་ནོ། འདི་ནི་གཡུང་དྲུང་བོན་ལུགས་སུ་སྤྱོད་
པའི་ཐུན་མོང་མ་ཡིན་པའི་རོལ་ཆ་ཞིག་ཡིན་པ་ལ་ཕྱིས་སུ་རྙིང་མའི་ཁྲོད་
དུའང་བོན་ལུགས་ལ་སློབ་སྦྱོང་ཞུས་ནས་མུ་མཐུད་ཆོ་གར་བེད་སྤྱོད་བྱས་པ་
ཞིག་ཡིན། ལར་ཁ་ཤས་ཀྱིས་བན་སྡེ་ལ་སྔོན་མ་ནས་གཤང་ཡོད་པའི་འདོད་
ཚུལ་འདི་རིགས་ནི་སོ་སོའི་ལྟ་བའི་ཐན་འཁྱེར་ཙམ་ལས་མ་འདས་པས་མུ་
མཐུད་ལྟ་བ་འཁྱོག་པོ་འདི་རིགས་ལ་མ་དཔྱད་ཡང་དག་ཏུ་འཛིན་མི་རུང་
ངོ་། གཞན་ཡང་《གསང་རྙིང་རྒྱན་》དང་《རོལ་མོའི་བསྟན་བཅོས་》 སུ་
《གཤང་རབས་》ལས། ཁྲི་ལོ་གནམ་གྲགས་སིལ་སྙན་འདི།། ཕར་དཀྲོལ་རྐྱེན་
དང་བར་ཆད་ཟློག ། ཚུར་དཀྲོལ་བདག་འཁོར་ཡོན་བདག་སྲུང་།། གསེར་གྱི་
གཤང་ཆེན་ཤ་ལ་ལ།། དངུལ་གྱི་གཤང་ཆུང་སི་ལི་ལི།། ལི་མཁར་སྒྲ་སྙན་ཁྲོ་ལོ་
ལོ།། ཞེས་གསུངས་པ་ལྟར་རོ། གཤང་ངམ་སིལ་སྙན་ཁྲི་ལོ་ཕོ་ལོང་སོགས་ནི་
མིང་གི་བྱེ་བྲག་ཅིག་ཡིན་པ་ཞོར་ནས་ཤེས་དགོས། ལར་ཁ་ཤས་ཀྱིས་རལ་པ་
དང་བོན་གྱི་ཆོས་ལུགས་གཉིས་དབར་ལ་འབྲེལ་བ་ཡོད་མེད་ལ་བརྟག་
དཔྱད་གང་ཡང་མེད་པར་གཤང་རལ་པའི་ཁྲོད་དུའང་བེད་སྤྱོད་གཏོང་གི་
ཡོད་ཅེས་གླེང་གིན་ཡོད། དོན་དུ་རལ་པའི་ཁྲོད་དུ་གཤང་དཀྲོལ་བ་འདི་
བོན་གྱི་ཆོས་ལུགས་དང་ཐད་ཀར་འབྲེལ་བ་ཡོད་པ་ཞིག་ཡིན་ཏེ། རལ་པ་
འཁྲབ་པའི་ཡུལ་ལུང་ཁག་ལ་བལྟོས་ན་མང་ཆེ་བ་བོད་ཀྱི་མཐའ་མཚམས་སུ་
གནས་ཡོད་པ་དང་། ཡུལ་ལུང་དེ་དག་གི་ཁྱད་ཆོས་ཆེ་ཤོས་ཤིག་ལ་མང་ཆེ་
བས་བོན་ལུགས་ལ་དད་པ་བྱེད། དཔེར་ན་རལ་པའི་ཁྲོད་དུ་གྲགས་ཆེ་བའི་
ཁྱུང་པོ་སྟེང་ཆེན་གྱི་རལ་པ་དང༌། ནག་ཆུའི་ཏིང་དཀར་རལ་པ་ལ་མཚོན་ན་
ཁྱུང་པོ་སྟེང་ཆེན་ནི་བོན་ལུགས་ཀྱི་གདུང་རྒྱུད་ཆེ་བ་བྲུ་ཞུ་སྤ་རྨེའུ་ཁྱུང་
གཤེན་གྱི་ཡ་གྱལ་གལ་ཆེན་ཞིག་ཡིན་ལ། དེ་ལུགས་སུ་གཏོགས་པའི་དགོན་
སྡེ་ཁག་ལ་མཚོན་ན་དེང་གི་དུས་སུའང་བོན་འཆད་ཉན་གྱི་རྣམ་པ་དར་ཞིང་
རྒྱས་པར་ཡོད། དེ་བཞིན་རལ་པའི་ཁྲོད་དུ་སྤྱོད་པའི་རོལ་ཆ་ལ་མཚོན་ན་རྔ་
དང་གཤང་ཡིན། རྔ་ཡི་རྔ་ཚིག་རྒྱག་སྟངས་དང་གཤང་གི་དཀྲོག་ལུགས་
གཡུང་དྲུང་བོན་གྱི་རྒྱུན་གཏན་རོལ་མོ་རྡུང་དཀྲོག་གི་ཚུལ་དང་མཐུན་པ་
མང་དུ་ཡོད་དེ། དཔེར་ན་རྔ་ལ་མཚོན་ན་གཉིས་བརྡུང་དང་གསུམ་བརྡུང༌།
ལྔ་བརྡུང་། དྲུག་བརྡུང་། བདུན་བརྡུང་། དགུ་བརྡུང་སོགས་ཡོད། བོན་གྱི་
རོལ་ཆའི་ཁྲོད་དུའང་དེ་བཞིན་ཡིན། དེ་ནི་རང་གར་འོལ་གྱིས་བརྡུང་བ་
ཞིག་མ་ཡིན་སྟེ། བོན་གྱི་འཇིག་རྟེན་ལྟ་གྲུབ་དང་རྣམ་གཞག་གི་ཁྲོད་དུ་
གྲངས་གཉིས་དང་གསུམ། ལྔ། བདུན། དགུ་ལ་དམིགས་བསལ་གྱི་གོ་བབ་
སྤྲད་ཡོད་པ་དེ་གནམ་ས་གཉིས་གའུ་ཁ་སྦྱོར་དང་། ས་གསུམ། འབྱུང་བ་
རྣམ་ལྔ། འགྲོ་བ་རིགས་དྲུགག བསྒོམ་པའི་བོན་བདུན། ཐེག་པ་རིམ་དགུ་
བཅས་དང་ཐད་ཀར་འབྲེལ་ནས་ཡོད། དེ་ཡང་ཆོས་ལུགས་ཀྱི་སྒྲིག་གཞིའི་
རྣམ་པ་རོལ་མོའི་ཐོག་སྤྱད་ནས་མཛེས་དཔྱོད་ཀྱི་ལྟ་བ་མངོན་པར་བྱས་ཡོད།
དེས་ན་རལ་པའི་སྒྱུ་རྩལ་ཧྲིལ་པོར་བོན་གྱི་ཤུགས་རྐྱེན་ཆེན་པོ་ཐེབས་ཡོད་པ་
འདི་བོན་གྱི་རིག་གནས་རྒྱུད་འཛིན་དང་རྣམ་པ་མི་འདྲ་བའི་སྒོ་ནས་དར་
སྤེལ་གཏོང་བའི་ཐབས་ལམ་ཞིག་ཡིན་པར་སྙམ་པས་མཁྱེན་ལྡན་རྣམས་ཀྱིས་
དཔྱད་པར་འཚལ།
རོལ་མོའི་སློབ་དཔོན་སི་ལི་ལི་ཞེས་པ་ཇི་བཞིན། རྔ་དང་སིལ་སྙན་
སྦུབ་སོགས་བརྡུང་དཀྲོག་བྱེད་པའི་སྐབས་སུ་དྲག་ཞན་དང་བྲེལ་མྱུར་སོགས་
ཀྱི་ཁྱད་གཤིས་ཐོག་ནས་རོལ་མོ་མཁན་སུ་ཡིན་མིན་ཕྱི་ནས་ཐོས་ཐུབ་པར་
ཤེས། སིལ་སྙན་ལ་བོན་གྱི་ལུགས་སུ་གཏོགས་པའི་ཁམས་ཁུལ་གྱི་ས་ཆ་ཁ་
ཤས་ན་གཤང་ཆུང་ཡང་ཟེར། དོན་དུ་སིལ་སྙན་དང་གཤང་ལ་ཆེ་ཆུང་མ་
གཏོགས་གཟུགས་དབྱིབས་འདྲ་བ་ཀུན་གྱིས་མཁྱེན་གསལ་རེད། བོན་གྱི་
ལུགས་སུ་བྱས་ན་སིལ་སྙན་གྱིས་སྦུབ་ཀྱི་ཚབ་བྱས་ཆོག འོན་ཀྱང་སྦུབ་ཀྱིས་
སིལ་སྙན་གྱི་ཚབ་མི་ཡོང་བ་ཡིན་ནོ། དཔེ་ཆའི་དངོས་གཞིའི་ཡིག་ཆེན་གྱི་
འོག་ཏུ་ཅེས་སྒྲ་བཏང་ཞེས་པའི་ཚིག་གསུམ་གསལ་དུས་མཆོད་རོལ་འབུལ་
དགོས་པའི་དོན་ཡིན།
སྦུབ་ཆལ་གྱི་སྐོར་རགས་བསྡུས་ཤིག་གསུངས་ན་ཇི་འདྲ་ཡིན།
ལན། སྔོན་གྱི་དུས་ན་སྟོན་པ་གཤེན་རབ་མི་བོ་ཆེས་བདུད་ཀྱི་དཔུང་
ཚོགས་འཇོམས་པའི་ཕྱིར་དུ་ཡེ་གཤེན་གསེར་གྱི་སྤུ་གྲིས་གཤེན་ཟ་ནེའུ་ཆུང་
གི་ནུ་འབུར་གཉིས་བཅད་དེ་ནུ་འབུར་གཉིས་པོ་སྲས་པོ་སྟག་བུ་དང་གཟིག་
བུ་གཉིས་ལ་ཕུལ། དུས་ཡུན་ལོ་གསུམ་རིང་སྲས་པོ་གཉིས་ལ་འོ་མ་ཟད་མེད་
བཞེས་རྒྱུ་བྱུང་ཞིང་འོ་མ་ཟད་རྗེས་སྲས་པོ་གཉིས་ཀྱིས་ནུ་འབུར་གཉིས་སླར་
ཡང་སྟོན་པའི་ཕྱག་ཏུ་ཕུལ་བར། སངས་རྒྱས་བསྟན་པའི་ཐུགས་རྗེའི་བྱིན་
རླབས་ཀྱིས་ནུ་འབུར་གཉིས་པོ་རིན་པོ་ཆེ་ལི་དམར་ལས་གྲུབ་པའི་ཡོན་ཏན་
གྱི་ཕྱག་ཆ་སྦུབ་ཆོལ་ཆ་གཅིག་ཏུ་བྱུང༌། དེའི་དབྱིབས་ནི་བཅོ་ལྔའི་ཟླ་བ་དང་
འདྲ་ཞིང་བསྟན་པའི་རྩ་བ་འདུལ་ཁྲིམས་དར་བར་ཡོང་བའི་ཚུལ་དང༌། སྦུབ་
ཆོལ་ཆ་གཉིས་མཉམ་དུ་སྦྱོར་ཚེ་ཉི་ཟླ་པད་མའི་གདན་དང་འདྲ་ཞིང་གསང་
སྔགས་ཀྱི་བསྟན་པ་དར་བའི་ཚུལ། རོལ་མོའི་དབྱངས་སྙན་ཕྱོགས་བཅུར་
གྲགས་པ་དེ་བོན་གྱི་སྒྲ་དབྱངས་ཕྱོགས་བཅུར་ཁྱབ་པའི་ཚུལ་ཡིན། རོལ་མོ་
དེའི་ཁྱད་ནུས་ནི་རོལ་མོའི་སྟེང་མ་ནི་གནམ་དང་འོག་མ་ནི་ས་ཡི་དོན་ཏེ་
གནམ་ས་གའུ་ཁ་སྦྱོར་དང་ཕན་ཚུན་བརྡབ་པའི་སྒྲས་སྦུབ་ཆོལ་ཞེས་ཀུན་
ཁྱབ་སྒྲ་དབྱངས་ཀྱི་མིང་དང་ཕྱོ་ལམ་ཞེས་བར་སྣང་སྒྲ་ཡི་མིང་གཉིས་བྱུང༌།
རོལ་མོ་དེའི་ཁྱད་ནུས་ལ་ཆ་མཚོན་ན་ཕྱོ་ཞེས་བར་ཆད་བསྒྲལ་ཞིང་ལམ་ནི་
ཚེ་དབང་ལོངས་སྤྱོད་འཕེལ་བའི་ལམ། ཕྱོ་ཞེས་ཉོན་མོངས་བརྒྱད་ཁྲི་དག་
ཅིང་ལམ་ནི་ཡེ་ཤེས་བརྒྱད་ཁྲི་རྒྱས་པའི་ལམ། ཕྱོ་ཞེས་ཁམས་གསུམ་ས་དགུ་
སྤྲུགས་ཤིང་ལམ་ནི་ཐེག་པ་རིམ་དགུ་བགྲོད་པའི་ལམ། ཕྱོ་ཞེས་ཉོན་མོངས་
དུག་ལྔ་བཅོམས་ཤིང་ལམ་ནི་སྒོ་བཞི་མཛོད་ལྔ་འཕེལ་བའི་ལམ། ཕྱོ་ཞེས་
བདུད་ལྔ་ཆམ་ལ་ཕབས་ཤིང་ལམ་ནི་ཡེ་ཤེས་སྐུ་ལྔ་རྒྱས་པའི་ལམ། ཕྱོ་ཞེས་
དུག་གསུམ་རྩད་ནས་ཆོད་ཅིང་ལམ་ནི་སྡེ་སྣོད་གསུམ་པོ་དར་བའི་ལམ། ཕྱོ་
ཞེས་སྲིད་གསུམ་འཁོར་བ་དོང་ནས་སྤྲུགས་ཤིང་ལམ་ནི་སྐུ་གསུམ་འབྲས་བུ་
ཐོབ་པའི་ལམ། ཕྱོ་ཞེས་མི་དགེ་སྡིག་པ་སྤངས་ཤིང་ལམ་ནི་དགེ་བཅུ་ས་ལམ་
བགྲོད་པའི་ལམ། ཕྱོ་ཞེས་མ་རིག་མུན་པ་སེལ་ཞིང་ལམ་ནི་རིག་པ་ཡེ་ཤེས་
ཤར་བའི་ལམ། དེ་ལྟར་རོལ་མོ་འདིའི་སྒྲ་དབྱངས་སྒྲོགས་པ་ཙམ་གྱིས་སངས་
རྒྱས་ཐུགས་མཉེས་ཤིང་དམ་ཅན་ཐུགས་དམ་བསྐང་བ། ལྷ་སྲིན་སྡེ་བརྒྱད་
དང་བསྟན་དགྲའི་བར་ཆད་ཞི་ཞིང་སངས་རྒྱས་བསྟན་པའི་མཛད་འཕྲིན་
གོང་ནང་གོང་དུ་འཕེལ་བའོ།། དེ་ཡང་ཞིབ་ཕྲ་《སྦུབ་རབས་》ལ་གཟིགས་
པར་ཞུ།
སྙན་བརྒྱུད་ཅེས་པ་གང་ཡིན་ནམ།
ལན། དགེ་འདུན་ཁ་ཤས་ཀྱིས་གཅིག་ནས་གཅིག་ལ་བརྒྱུད་དེ་དར་
སྤེལ་གཏོང་བ་ཡིན། སྤྱིར་སྙན་རྒྱུད་ཞེས་རེ་ཞིག་ལད་མོ་མི་བྱེད་པར་རྩེ་
གཅིག་ཡིད་ལ་ཟུངས་ཤིག་ཅེས་གདམས་པར་བྱས་ཏེ་ཆུང་ངུའི་སྐད་ཀྱིས་
སློབ་པ་དང་། དེ་ནས་ངག་རྗེས་ཁྲིད་ལ་སློབ་པ། དབྱངས་གཟུགས་ལ་ཐོག་
མར་བསླབས། དེ་ནས་འགྱུར་ཁུག་ཕྲ་མོ་བསླབས། སྐབས་སུ་རིགས་མཐུན་
དཔེ་ཡིས་བསླབས། རེ་འགའ་དབྱངས་གཡོག་ཚུལ་གྱིས་བསླབས། འཚངས་
སྐྱོན་ངོས་བཟུང་བཀར་ལ་བསླབས། མཐར་ཁོང་དུ་ཆུད་ན་གཞི་ནས་ལག་
ལེན་བྱས་ཆོག ཡིན་ཡང་རིག་གནས་ཀྱི་དོ་མཉམ་རང་བཞིན་དུ་འཛིན་ན་སོ་
སོ་བྱེ་བྲག་པའི་ཁྱད་ཆོས་དང༌། ཐུན་མོང་མ་ཡིན་པའི་རྣམ་པ་གསལ་འདོན་
བྱ་རྒྱུ་གཙོ་བོར་བཟུང་ཡོད། དེ་དག་གིས་སྟེང་གི་བཀོད་པའི་གྲས་སུ་གཏོགས་
པའི་ཆོས་ལུགས་ཀྱི་བསམ་བློའི་འཁྱེར་སོ་དང་། རིག་གནས་ལྟ་བ། རིན་ཐང་
གི་འདུ་ཤེས་སོགས་མཚོན་པར་ནུས།
གཤིན་ཆོག་ཁྲོད་དུ་བེད་སྤྱོད་པའི་དབྱངས་ལ་དམིགས་བསལ་གྱི་
ནུས་པ་གང་ཡོད་དམ།
ལན། གཤིན་ཆོག་ཁྲོད་དུ་རོལ་དབྱངས་ནི་བྲལ་དུ་མེད་པའི་བརྒྱུད་
རིམ་ཞིག་ཡིན་ལ། གཙོ་བོའི་སྣང་ཚུལ་ཞིག་ཀྱང་ཡིན། ཆོ་ག་དང་ཆོ་གའི་
རོལ་དབྱངས་ཀྱི་འབྲེལ་བ་དེ་ཕྱོགས་གསུམ་ལས་འཆད་དགོས་པར་འདུག་
གཅིག། དགེ་འདུན་པ་ནི་གཤིན་ཆོག་ལག་ལེན་བྱེད་མཁན་ཡིན་པ་དང་། ཚེ་
འདས་ཀྱི་ཆེད་དུ་ཡིན། དགེ་འདུན་པས་བྱམས་དང་སྙིང་རྗེའི་སེམས་བསྐྱེད་
དྲག་པོས་ཚེ་འདས་གཙོ་བོར་བྱས་པའི་མཁའ་ཁྱབ་སེམས་ཅན་ཐམས་ཅད་ཀྱི་
དོན་དུ་བསྔོ་སྨོན་བྱེད་པ་དང་། ཡང་སྒོས་དེ་དག་སྡུག་བསྔལ་གྱི་གནས་ལས་
འདྲེན་པའི་ཆེད་དུ་གྱེར་དབྱངས་འདུར་གསུམ་ལེན་པ། སེམས་ཅན་ཐམས་
ཅད་ཀྱི་སྡུག་བསྔལ་སེལ་བའི་ཆེད་དུ་གཡུང་དྲུང་བོན་ལུགས་ཀྱི་ཆོ་ག་སྤེལ་
བ་མཐར་ཐུག་གི་དམིགས་ཡུལ་དུ་འཛིན་པའི་ལྟ་བ་ལག་བསྟར་བྱེད་པ་ཡིན།
གཉིས། ཚེ་འདས་ལ་ཕན་པའི་ཆེད་དུ་ཡིན། ཚེ་འདས་ཀྱི་རྣམ་པར་ཤེས་པ་
འཇིག་མེད་པའི་རྐྱེན་གྱིས་གང་ཟག་དེས་དབྱངས་དེ་དག་གོ་ཐུབ་ལ། བླ་མ་
དང་དགེ་འདུན་གྱིས་མཆོད་པའི་རྫས་སྣ་ཚོགས་ཕུལ་བ་དང་། ཟློས་ཆོག་
མང་དག་བྱས་པའི་ནུས་པས་ཚེ་འདས་གང་དེ་མགྱོགས་མྱུར་རང་རང་
གནས་ལ་འཁོད་ཐུབ། དེས་ཀྱང་ཟབ་མོའི་བོན་གྱི་དགོངས་པ་དང་། འགྲོ་བ་
རིགས་དྲུག་དང་བར་དོའི་སྡུག་བསྔལ་ཐ་དག་འདོན་དང་དབྱངས་ལ་སྦྱར་
ནས་ཚེ་འདས་ལ་ངོ་འཕྲོད་པར་བྱེད་པའི་ནུས་པ་ཐོན་གྱི་ཡོད། གསུམ།
གསོན་པོར་ཡོད་པའི་ནང་མི་དག་ལ་ཕན་པའི་ཆེད་དུ་ཡིན། གསོན་པོ་དག་
ལ་མཚོན་ན་དེ་ནི་ཚེ་འདས་ལ་སྤྲད་པའི་ཐོབ་ཆ་ཞིག་དང་ཚེ་སྲོག་ཤིག་ལ་
བརྩི་འཇོག་གཅིག་ཡིན་པ་དང་། ཚང་མ་ལ་བཏང་སྙོམས་ཀྱི་སྒོ་ནས་ཕན་
པའི་བསམ་བློའི་འཁྱེར་སོ་དོན་དངོས་སུ་འཁྱོལ་བར་བྱེད་པ་ཡིན། གཤིན་
ཆོག་ཁྲོད་དུ་རོལ་མོ་སྦྱར་བ་རོལ་མོ་རྣམས་ནི་ཡིད་མི་བདེ་བའི་གཉེན་པོ་
ཡིན་ཞེས་པའི་ནུས་པ་ཙམ་མ་ཡིན་པར་རོལ་མོ་དེ་དག་དང་སྦྲེལ་བའི་ཆོ་ག་
བརྒྱུད་སེམས་ལྷོད་སྣང་ཅིག་ཐོབ་ཐུབ་པ་དང་། རང་ཉིད་ལ་སེམས་གསོ་
གཏོང་བའི་ཐབས་ཤེས་ལེགས་ཤོས་དེ་ཡིན། མདོར་ན་ཆོ་ག་ཧྲིལ་པོའི་ཁྲོད་
དུ་རོལ་མོ་བེད་སྤྱོད་བྱེད་པ་དེ་སྒྲིག་སྲོལ་དང་རྒྱུ་མཚན་གང་ཡང་མེད་པ་མ་
ཡིན་པར་ཟབ་མོའི་བོན་གྱི་དགོངས་དོན་མང་དག་དད་ལྡན་པས་གོ་ཐུབ་
པའི་ཆེད་དུ་ཡིན་པ་དང་། ཆོ་ག་ཕྱག་ལེན་གྱི་ཁྲོད་དུ་དེས་ལྷ་དང་མིའི་
འབྲེལ་མཐུད་ཀྱི་ནུས་པ་ཐོན་གྱི་ཡོད། དེ་ནི་ཆོ་ག་ཧྲིལ་པོ་རོལ་མོ་དང་མ་
བྲལ་བར་བྱེད་པའི་མཐར་ཐུག་གི་དམིགས་ཡུལ་མིན་ནམ་སྙམ། གང་ལགས་
ཤེ་ན། སྲུང་མ་དང་ཡི་དམ། མཁའ་འགྲོ། ཆོས་སྐྱོང༌། ལྷ་ཚོགས་བཅས་ལ་ཟ་
འཐུང་གི་མཆོད་པ་བཤམས་པ་ཁོ་ནས་མི་ཆོག་པར་རོལ་མོའི་མཆོད་པ་ཡང་
འབུལ་དགོས་པས་ཡིན། ཁོང་ཚོ་མཉེས་པས་སེམས་ཅན་གྱི་དོན་བདེ་བླག་ཏུ་
འགྲུབ་པ་དང་ཚེ་འདས་ཀྱང་གང་མགྱོགས་ལུས་འཕོས་ཐུབ། དེ་ཡང་ཆོ་གའི་
དམིགས་ཡུལ་ནི་མཚམས་མ་ཆད་པར་མི་རྣམས་ལ་ཕྱིར་དྲན་བྱེད་དུ་འཇུག་
གི་ཡོད། ཐ་ན་ཆོ་གའི་གར་རོལ་གྱི་ཁྲོད་དུའང་དེའི་དམིགས་ཡུལ་འདུས་
ཡོད།
བོན་ལུགས་སུ་རོལ་དབྱངས་ཀྱི་རིག་པའི་གཞུང་ལུགས་སྐོར་གྱི་དཔེ་
ཆ་ཡོད་དམ།
ལན། ཡོད་དེ། རོལ་དབྱངས་ལག་ལེན་དངོས་སུ་མཁོ་བའི་《སྐད་ཀྱི་བྱེ་
བྲག་》སོགས་ཚད་ལྡན་གྱི་གཞུང་ལུགས་ཤ་སྟག་ཡིན།
བོན་གྱི་ཡིག་ཚང་ནང་གསལ་བའི་ཤོན་དང་ཚོམ་ཚོམ། བོན་ཆེན།
ཅག་པར་སོགས་གང་འདྲ་ཡིན་ནམ།
ལན། དཔེར་ན་སྟོན་པ་གཤེན་རབ་མི་བོའི་རྣམ་ཐར་འབྲིང་པོ་《མདོ་
གཟེར་མིག་》གི་ཁྲོད་དུ་ཤོན་དང་ཚོམ་ཚོམ་ལྟ་བུའི་གར་རོལ་དང་། བིང་
ཆེན་དང་ཅག་པར་འཕར་ཆུང་དང་འཕར་ཆེན་ལྟ་བུའི་རོལ་ཆའི་མིང་། སྒོང་
སྒྱུར་དང་གཤེན་འགྲོས། གར་ཚོམ་ལྟ་བུའི་ཆེད་སྤྱོད་མིང་བརྡ་གསལ་དུ་ཡོད།
དེས་ན་བོན་གྱི་རོལ་དབྱངས་ཞིབ་འཇུག་ལ་མཚོན་ན་བན་བོན་གཉིས་ཀའི་
དཔྱད་ཡིག་ལ་གཞིགས་ནས་དཔྱད་ཞིབ་ཡང་དག་དགོས་ལ། སྤེལ་བཞིན་
པའི་ཆོ་གའི་ཁྲོད་ལས་ཤེས་རྟོགས་བྱ་རྒྱུ་གལ་ཆེ།
དྭགས་པོ་དཔལ་གྱི་བྲོར་ལོ་རྒྱུས་ཀྱི་ཆུ་རྒྱུན་ཇི་ཙམ་ཡོད་དམ།
ལན། ཡར་ཀླུང་གཙང་པོའི་ལྷོ་བྱང་གཉིས་རྒྱུད་དུ་གནས་པའི་དྭགས་
ཡུལ་དཔལ་ཞེས་པའི་ཡུལ་གྱི་བྲོའི་ལོ་རྒྱུས་ལ་མཚོན་ན་སྤྱི་ལོའི་དུས་རབས་
བརྒྱད་པའི་ནང་དུས་གསུམ་མཁྱེན་པ་སློབ་དཔོན་པདྨ་འབྱུང་གནས་དང་
འཇམ་དབྱངས་རྣམ་སྤྲུལ་བོད་རྒྱལ་ཁྲི་སྲོང་ལྡེ་བཙན། རྒྱ་གར་མཁན་ཆེན་བྷོ་
ཊི་ས་ཏ་ཞེས་མཁན་སློབ་ཆོས་གསུམ་གྱིས་དཔལ་བསམ་ཡས་མི་འགྱུར་ལྷུན་
གྱིས་གྲུབ་པའི་གཙུག་ལག་ཁང་བཞེངས་སྐབས་སུ་སློབ་དཔོན་གྱི་ལུང་ལས་
བོད་ཁུལ་ས་ཕྱོགས་ཁག་ནས་གླུ་གར་གྱི་རྣམ་པ་མི་འདྲ་བ་དགོས་པ་གསུངས་
སྐབས་གང་དེའི་ཐུན་མོང་མ་ཡིན་པའི་སྒྱུ་རྩལ་གྱི་ཁྱད་ཆོས་དེས་གླུ་གར་
སྟོང་གི་ཁྲོད་ན་དམིགས་བསལ་གྱི་ཁྱད་ཆོས་ངོ་མཚར་ཁྱད་དུ་འཕགས་པ་
ཐོན་པར་བརྟེན་དུས་ཕྱིས་སུ་ཡང་རང་ཅག་བོད་འདིར་སྙན་པའི་གྲགས་པ་
ཕྱོགས་བཅུར་ཁྱབ་པར་གཞིགས་ན་མ་མཐར་ཡང་ལོ་ངོ་ཆིག་སྟོང་གི་ལོ་རྒྱུས་
ཡོད་པ་གསལ་བཤད་བྱེད་ནུས།
དྭགས་པོ་དཔལ་གྱི་བྲོར་དམིགས་བསལ་གྱི་རོལ་ཆས་གང་བེད་སྤྱོད་
བྱེད་ཀྱི་ཡོད་དམ། དེའི་ངག་སྒྲོས་སྐོར་རགས་ཙམ་བརྗོད་དང་།
ལན། སྤྱིར་བྲོ་ཞེས་པའི་གླུ་གར་དེའི་རོལ་ཆ་ནི་རྔ་དང་ནམ་ཡང་བྲལ་
ཐབས་མེད་པའི་སྒྱུ་རྩལ་གྱི་རྣམ་པ་ཞིག་ཆག་ཡོད་ལ་རྔ་ཡི་རམ་འདེགས་
ཀྱིས་བྲོ་ཡི་འགྲོས་སྟབས་དེ་བས་ཕུན་སུམ་ཚོགས་སུ་གཏོང་བ་ཡིན་མོད། འོན་
ཀྱང་དཔལ་ཡུལ་གྱི་བྲོ་གཞུང་ཧྲིལ་པོའི་ནང་དུ་རྔ་དེ་མེད་ཐབས་མེད་པ་
ཞིག་མ་ཟད། ཆེས་ཁྱད་ཆོས་ལྡན་པའི་རོལ་ཆ་ཞིག་ཡོད་པ་ནི་བྲོ་གཞུང་དེའི་
ནང་བྲོ་དཔོན་སྦུབ་བརྡུང་གིན་ཡོད། དེའང་སྔར་ཡུལ་དེར་ཨ་ཁུ་སྟོན་པས་
སྦུག་ཁྱེར་ཏེ་ཡུལ་གྱར་ལ་ཡོང་བའི་སྐབས་སུ་ཡུལ་དེའི་བུད་མེད་ཞིག་དང་
ཁ་ཐུག་པ་དང་སྦྲགས་ཡུལ་དེའི་སྐྱེས་པ་བཅོ་བརྒྱད་ཙམ་ལ་བྲོ་དེ་བསླབས་
པ་བརྒྱུད་རོལ་ཆས་དེ་བེད་སྤྱད་པ་ཡིན་ཞེས་ཤོད་སྲོལ་མང་ངོ་།
བྲོ་གཞུང་དེ་ད་བར་རྒྱུན་འཁྱོངས་བྱུང་ཐུབ་པའི་རྒྱུ་རྐྱེན་གཙོ་བོ་
གང་ཡིན།
ལན། བསམ་ཡས་གཙུག་ལག་ཁང་ལེགས་གྲུབ་ཟིན་རྗེས་ཀྱི་རྟེན་འབྲེལ་
མཛད་སྒོར་ཡང་གདན་དྲངས་ནས་བོད་དང་འཛམ་བུ་གླིང་གི་བྲོ་ཡོད་ཚད་
ཀྱི་ནང་ནས་དཀྲལ་ཡུལ་གྱི་བྲོ་དེ་ནི་མི་རིགས་ཀྱི་ཁྱད་ཆོས་ལྡན་པ་དང་
དམིགས་བསལ་གྱི་ཉམས་འགྱུར་ལྡན་པ། བྲོ་ཆས་དང་ལག་ཆ་སོགས་བྲོ་པ་
གཞན་ལས་ངོ་མཚར་ཆེ་ཞིང་ཁྲབ་ཚན་སོགས་གཏིང་ཟབ་བྱུང་བར་བརྟེན་
རྒྱལ་པོ་དང་སློབ་དཔོན་ཐུགས་མཉེས་ཏེ་བདག་རྐྱེན་དུ་ཙན་དན་གྱི་བེ་ཕུར་
ལྷ་དབང་ཕྱུག་ཆེན་པོ་ཞིག་གནང་ནས་སྙན་པའི་གྲགས་པ་ཕྱོགས་བཅུར་
ཁྱབ་པ་བྱུང་བར་བརྟེན་ད་བར་མི་ཉམས་པར་རྒྱུན་འཛིན་ཐུབ་ཡོད།
དྭགས་པོ་དཔལ་གྱི་བྲོ་གཞུང་ཧྲིལ་པོ་ཁྱོན་ཁག་ག་ཚོད་ཙམ་ལ་དབྱེ་
ཡོད་དམ། རེ་རེ་བྱས་ཏེ་ཤོད་དང༌།
ལན། བྲོ་གཞུང་ཧྲིལ་པོའི་ནང་དོན་ཁྱོན་བཅོ་བརྒྱད་ཙམ་ཡོད་མོད་འོན་
ཀྱང་ད་ཡོད་ཀྱི་བྲོ་གཞུང་དེར་ཁྱོན་ནང་དོན་ནམ་གཞུང་ཁག་༡༢ཙམ་མྱུར་
སྐྱོབ་བྱུང་ཡོད་པ་དེ་དག་རིམ་པ་སྟར་ཆགས་ཀྱི་གོ་རིམ་ནི་《དྭགས་པོ་དཀྲལ་
ཡུལ་གྱི་བྲོའི་ལོ་རྒྱུས་མདོར་བསྡུས་》ནང་གསལ་བ་འདི་ལྟར། རྔ་བཟང་།
སྟག་སེང་། སློབ་དཔོན་པད་མ། བསམ་ཡས། གིང་འཆམ། བརྒྱད་སྒྲོགས། ཧ་
རལ་པད་མོ། དཀོན་མཆོག་གསུམ། ཕོ་རོག་རྡོ་རྗེ་བགྲོས། ཚབ་ར། འབྲོང་རྭ་
རྩེད། བཀྲ་ཤིས་བརྗོད་རྒྱུ་བཅས་སོ།
སྒྲུང་གླུ་ཞེས་པའི་གོ་དོན་གང་ཡིན།
ལན། དེ་ནི་དམངས་སྒྲུང་ནང་གི་མི་སྣའི་གཏམ་གླེང་གླུ་རུ་བླངས་པ་
ཞིག་ཡིན། དེ་ཡང་དམངས་ཁྲོད་སྒྲུང་མཁན་གྱིས་བརྗོད་བྱའི་སྒྲུང་གི་འཕེལ་
རིམ་རྣམས་ཁ་ནས་བརྗོད་པ་དང༌། མི་སྣའི་གཏམ་གླེང་རྣམས་གླུ་རུ་བླངས་
ཏེ་བརྗོད་ཀྱི་ཡོད།
གཞས་ཆེན་ཞེས་པ་ཅི་ལ་གོ་བ་ཡིན་ནམ། དེའི་གྱོན་པར་ཁྱད་ཆོས་
གང་ཞིག་ཡོད།
ལན། གཞས་ཆེན་ཞེས་པ་ནི་སྔར་ས་ཁུལ་གྱི་དཔོན་ཆེན་ཁྲིར་འཁོད་པ་
དང་། བླ་མ་ཁྲི་འདོན་བྱེད་པ། སྲོལ་རྒྱུན་གྱི་དུས་ཆེན་སྐབས་སུ་ལྷ་གསོལ་བ།
དེ་བཞིན་འཇིག་རྟེན་པའི་གཉེན་སྟོན་སོགས་ཀྱི་སྐབས་སུ་འཁྲབ་གཏོང་བྱེད་
པའི་བཀྲ་ཤིས་མཛད་སྒོའི་གླུ་གར་གྱི་རིགས་ཤིག་ལ་ཟེར་བ་ཡིན། གླུ་གར་དེ་
འཁྲབ་གཏོང་བྱེད་སྐབས་སུ་མགོ་བོར་སོག་ཞྭའམ་འབོག་ཏོ་དང་། སྐྲ་རྒྱབ་ཏུ་
གསེར་གའུ། རྣ་གཡས་ལ་རྣ་གཡུ་དང་གཡོན་ལ་སོག་བྱིལ། ལུས་ལ་གོས་ཆེན་
ནམ་སྤུ་ཕྲུགས་ཀྱི་ཕྱུ་པ། རྐང་པར་ཟི་ལིང་ཁམ་ཆེན་ནམ་འབུ་ལའི་འཇའ་
ཆེན། སྐེད་པར་རྒྱ་གྲི་ཕོར་ཤུབས་སམ་གྲི་གུ། མཆན་ཕྲག་ཏུ་གའུ་འབྲས་དང་།
ལག་གཡས་པའི་མཐེ་བོང་ལ་བ་སོའི་ཤྭ་ཀྲད་སོགས་ཀྱིས་བརྒྱན་ཏེ་འཁྲབ་
གཏོང་བྱེད་ཀྱི་ཡོད།
ཐང་སྟོང་རྒྱལ་པོས་བོད་ཀྱི་རོལ་དབྱངས་སྒྱུ་རྩལ་ཅི་ཞིག་སྲོལ་
གཏོད་པ་ཡིན། ད་ལྟ་མཐོང་ཆོས་སུ་གྱུར་པའི་འཁྲབ་གཞུང་གང་དག་
ཡོད་དམ།
ལན། དུ་ཁོང་གིས་བོད་ཀྱི་ལྷ་མོའི་སྒྱུ་རྩལ་གསར་དུ་གཏོད་པ་
ཡིན། ད་ལྟ་མཐོང་ཆོས་སུ་གྱུར་པའི་འཁྲབ་གཞུང་ནི་ལྷ་མོའི་འཁྲབ་གཞུང་
བརྒྱད་དེ། རྒྱ་བཟའ་བལ་བཟའ་དང་། སྣང་ས་འོད་འབུམ། དྲི་མེད་ཀུན་ལྡན།
གཅུང་པོ་དོན་ཡོད་དོན་གྲུབ། པད་མ་འོད་འབར། གཟུགས་ཀྱི་ཉི་མ། ཆོས་
རྒྱལ་ནོར་བཟང་། འགྲོ་བ་བཟང་མོ་སོགས་ཡོད་དོ།
རྟ་ཐུང་ཞེས་པ་གང་ལ་ཟེར་བ་དང་དེར་ཁྱད་ཆོས་གང་ཡོད་དམ།
ལན། རྟ་ཐུང་ཞེས་པ་འདི་ནི་གཞས་ཆེན་དང་འདྲ་ཡང་འཁྲབ་ཡུལ་
དང་འཁྲབ་ཆས་སོགས་ཅུང་མི་འདྲ་བ་ཞིག་ཡོད། དེའང་རྟ་ཐུང་གཏོང་
སྐབས་ཡུལ་འགའ་ཞིག་ཏུ་འཁྲབ་མཁན་གྱི་སྨད་ལ་སྨད་གཡོག་ནག་པོ་གྱོན་
པ་དང༌། ལག་གཡོན་མའི་སྟེང་པང་གདན་ལྷེབ་མར་འཁྱེར་བའང་ཡོད།
དེའང་ཡུལ་མི་འདྲ་བར་བོད་མིང་སྣ་ཚོགས་ཡོད་དེ། འགའ་ཞིག་གིས་རྟ་ཐུང
དང་། འགའ་ཞིག་གིས་སྤྱི་གླུ། འགའ་ཞིག་གིས་བསྡད་གླུ། འགའ་ཞིག་གིས་
གྲལ་གླུ། ཡང་འགའ་ཞིག་གིས་སྤྱན་འདྲེན་སོགས་ཟེར་བ་ཡིན།
ཁྲུང་གླུ་ཞེས་པ་དེའི་རྣམ་པ་གང་འདྲ་ཡིན།
ལན། ཁྲུང་གླུ་ནི་ཕལ་ཆེ་བ་བུད་མེད་ཀྱིས་གཏོང་ལེན་བྱེད་ཀྱི་ཡོད་
ཅིང་། རྟེན་འབྲེལ་སྐབས་སུ་ཆེད་དུ་བཀོད་པའི་ཆང་གཞས་ཞེས་པ་དེ་ཡིན།
གླུ་དེ་ལེན་མཁན་ལ་ཆང་མ་ཞེས་འབོད་ལ་གྱོན་པ་གཙོ་བོ་ནི་མགོ་བོར་རྒྱ་
ནག་ལན་རྩེ་རྟགས་ཅན་གྱི་སྤ་ཕྲུག་དང་ཨེ་ཀོར། སྐྲ་རྒྱབ་ཏུ་སྐྲ་གའུ། རྣ་
གཡས་གཡོན་ལ་གསེར་གྱི་རྣ་ལོང་ངམ་གསེར་གྱི་ཨེ་ཀོར།ལུས་ལ་གོས་ཆེན་
རྒྱ་སྨུག་གམ་སྤུ་ཕྲུགས་ཀྱི་ཕྱུ་པ་དང་སི་ཤན་གྱི་པང་གདན། རྐང་པར་མོ་
ཟོམ་མཐིལ་གཉིས་མ་མེ་ཏོག་གིས་བརྒྱན་པ། ལག་གཡས་གཡོན་ལ་དུང་
དཀར་རམ་དངུལ་གྱི་ལག་གདུབ། བྱུ་རུའི་ལག་ཕྲེང༌། མགུལ་ན་གསེར་རམ་
དངུལ་གྱི་གའུ་དང་གཡུ་བྱུར་གཟི་སྤོས་ཤེལ་བཅས་ཀྱི་མགུལ་ཕྲེང་སོགས་
ཀྱིས་བརྒྱན་ཡོད།
སྒོར་གཞས་ཞེས་པའི་སྐོར་རགས་ཙམ་གསུངས་དང༌།
ལན། སྒོར་གཞས་ཞེས་པ་ནི་གཞི་རྒྱ་ཆེ་བའི་ཕྱི་རོལ་ཐང་ཆེན་གྱི་གླུ་
གར་རིགས་ཤིག་ཡིན། གླུ་གར་འདི་གཙོ་བོ་བོད་ཀྱི་ལོ་གསར་དང་། སྲོལ་རྒྱུན་
གྱི་དུས་ཆེན། དམིགས་བསལ་གྱི་སྟོན་མོ་ཆེན་མོ་སོགས་ཀྱི་སྐབས་སུ་འཁྲབ་
གཏོང་བྱེད་ཅིང༌། འཁྲབ་གཏོང་བྱེད་མཁན་གྱི་མི་གྲངས་ལ་ཚད་མེད་པས་
འཁྲབ་མཁན་མང་བའི་སྐབས་མི་གྲངས་བརྒྱ་ཟིན་གྱི་ཡོད། འཁྲབ་གཏོང་བྱེད་
སྐབས་སྐྱེས་པ་དང་བུད་མེད་གཉིས་ལོགས་སོ་སོར་ལག་གདང་སྦྲེལ་ནས་
སྒོར་སྒོར་དུ་གྲལ་བསྒྲིགས་ཏེ་ཐོག་མར་གོམ་འགྲོས་ལྷོད་པོའི་ངང་གཡས་
ཕྱོགས་སུ་གཤིབ་བཞིན་གཅིག་གིས་གླུ་གར་ཧྲིལ་པོའི་དུམ་བུ་ཞིག་མཚམས་
ཚིག་དལ་པོར་བླངས་རྗེས་ཕྱོགས་གཞན་དེས་བསྐྱར་ལེན་བྱེད། དེ་རྗེས་
མཇུག་གིས་དུམ་བུ་རྣམས་མཚམས་ཚིག་མགྱོགས་སུ་བཏང་ནས་ཕྱོགས་
གཅིག་གིས་འཁྲབ་གཏོང་དུམ་བུ་ཞིག་བྱས་རྗེས་ཕྱོགས་གཞན་དེས་དུམ་བུ་
སླར་ཡང་འཁྲབ་གཏོང་བྱེད་པའམ་དལ་གཏོང་བྱེད། འོན་ཀྱང་ཡུལ་འགའ་
ཞིག་ན་ཡུལ་སྲོལ་གོམས་གཤིས་མི་འདྲ་བའི་དབང་གིས་འཁྲབ་གཏོང་བྱེད་
སྟངས་མི་འདྲ་བ་མང་པོ་ཡོད་དོ།
ལྷོ་ཁའི་སྒོར་གཞས་ཀྱི་གཞས་ཚིག་ལ་ཁྱད་ཆོས་གང་ཡོད་དམ།
ལན། གཞས་ཚིག་ཤིན་ཏུ་མང་ལ་གཞས་ཚིག་མི་འདྲ་བ་རེ་ལ་གདངས་
མི་འདྲ་བ་རེ་ཡོད་པ་དང་། འཁྲབ་སྟངས་ཀྱང་མི་འདྲ་བ་རེ་ཡོད།གཞས་ཚིག་
གི་ནང་དོན་ཕུན་སུམ་ཚོགས་ཤིང་། འཇིག་རྟེན་ན་ཡོད་པའི་བྱ་དངོས་སྣ་
ཚོགས་དང༌། རང་བྱུང་ཁམས་ཀྱི་སྣང་ཚུལ་སྣ་ཚོགས། ལོ་རྒྱུས་ཐོག་གི་གྲགས་
ཅན་མི་སྣ་སྣ་ཚོགས་མ་ཚུད་པ་སྤྱིར་མེད་དོ།
ཆང་གཞས་ཀྱི་གོ་དོན་རགས་ཙམ་ཤོད་དང་།
ལན། ཆང་གཞས་ཞེས་པ་ནི་རྟེན་འབྲེལ་དང་སྤྲོ་སྐྱིད་སོགས་སུ་མི་
མང་འདུས་ཏེ་ཆང་འཐུང་རྒྱག་སྐབས་སམ་མགྲོན་པོར་ཆང་གིས་སྣེ་ལེན་
བྱེད་སྐབས་ལེན་པའི་གླུ་ཞིག་ཡིན། ལྷོ་ཁའི་ཁུལ་དུ་དུས་ཆེན་དང་། རྟེན་
འབྲེལ་སྤྲོ་སྐྱིད་སོགས་མི་མང་མཉམ་འཛོམས་བྱེད་དུས་ཕོ་མོ་རྒན་གཞོན་
ཚང་མས་ཡིད་དབང་འཕྲོག་པའི་ཆང་གཞས་གཏོང་བཞིན་མཆོད་ཆང་ཞུ་
རེས་བྱེད་པ་ཡིན།
ཁྱེད་ནས་འབྲས་དཀར་གྱི་གོ་དོན་རགས་ཙམ་ཤོད་དང༌།
ལན། འབྲས་དཀར་ཞེས་པ་ནི་བོད་རིགས་མི་དམངས་ཀྱིས་ཧ་ཅང་
དགའ་པོ་བྱེད་པའི་གཞས་མ་གཏམ་གྱི་རིགས་ཤིག་ཡིན། འདི་ནི་སྔར་འཚོ་བ་
སྐྱོ་བའི་མིའི་འཚོ་རྟེན་ལྟ་བུ་ཡིན་ཞིང་། སྤྱིར་བོད་ཀྱི་ལོ་གསར་སྐབས་དང་།
དེ་བཞིན་སྟོན་མོ་ཆེན་མོ་སོགས་སུ་སྒྱུ་རྩལ་པས་དུས་ཚང་རེ་རེའི་སྒོ་འགྲམ་
མམ་མི་ཚོགས་ཀྱི་དཀྱིལ་དུ་སོང་ནས་བཀྲ་ཤིས་འབྲས་ཚིག་ཤོད་ལེན་བྱས་ཏེ་
བདག་པོའི་གསོལ་རས་རག་ཐབས་བྱེད། དེ་ཡང་གཞས་ཚིག་ནང་ལོ་རྒྱུ་ཤེས་
བྱ་དང༌། དང་འཇིག་རྟེན་གྱི་གནས་ལུགས། འཚོ་བར་བསྟོད་པ་དང་མི་
བཟང་ལ་བསྟོད་པ། བཀྲ་ཤིས་པའི་སྨོན་ལམ་སོགས་འཁོད་ཡོད།
རོལ་དབྱངས་འདི་དང་ཐོག་རྣམ་འདྲེན་བཞི་པ་ཤཱཀྱའི་རྒྱལ་པོས་
བཀག་པ་མིན་ནམ།
ལན། ས་པཎ་གྱི་《རོལ་མོའི་བསྟན་བཅོས་》ནང་། འདི་ན་ཀུན་ཏུ་
གཡེང་བ་དང༌།། ཀྱལ་པའི་རྒྱུ་ཕྱིར་རྒྱལ་བས་བཀག ། ཞེས་པ་དང༌། ཡང་《བེེ་
སེར་》ནང་དགེ་འདུན་རྣམས་ཀྱིས་རོལ་མོ་འབུད་དཀྲོལ་རུང་མི་རུང་དེ་ཡང་
གླིང་གཞིར་དྲུག་སྡེས་ཡངས་པ་ཅན་གྱི་སྐྱེད་མོས་ཚལ་དུ་གླུ་བྲོ་བརྡུངས་པས་
ལི་ཙ་བྱི་དག་མ་སྐྱེས་དགྲའི་དམག་འོངས་སོ་ཞེས་གོ་གོན་ནས་ཕྱིར་བྱུང་བ་
དང་། མཉན་ཡོད་ན་གླུ་གར་བསླབས་པས་དགེ་སྦྱོང་གི་ཚུལ་ཞིག་གོ་ཞེས་
འཕྱས་པ་སོགས་ལ་བརྟེན། གར་དང་རོལ་མོ་ཀུན་ཏུ་སྤྱོད་པར་མི་བྱའོ་ཞེས་
རབ་བྱུང་གི་ལོངས་པའི་གཞིར་གཏོགས་པའི་ལྟུང་བྱེད་དུ་བཤད། ཞེས་ཐོག་
མར་ཆོས་ལུགས་རོལ་དབྱངས་འདི་ཕན་ཡོན་མེད་པའི་ཉེས་པའི་རྒྱུར་
གཟིགས་ནས་བཀག་གནང་མཛད།
ཆོས་ལུགས་རོལ་དབྱངས་དེ་རྒྱུ་རྐྱེན་གང་འདྲ་ཞིག་ལ་བརྟེན་ནས་
ཆོས་སྤྱོད་ཀྱི་མེད་དུ་མི་རུང་བའི་གྲུབ་ཆར་གྱུར་པ་ཡིན་ནམ།
ལན། དེས་ན་མགོན་མེད་ཟས་སྦྱིན་གྱིས། ཞུས་ཚེ་དགེ་སློང་རྣམས་ལ་
གནང་། རྒྱལ་སྲས་རྣམས་ཀྱིས་མི་བསླབ་པ།། དེ་ནི་གང་ཡང་ཡོད་མིན་
གསུངས།། ཞེས་འཁོད་པ་དང་། ཡང་དང་པོར་སྟོན་པས་གླུ་གར་དང་རོལ་
མོའི་སྒྲ་སོགས་བྱེད་པ་བཀག་པས། སངས་རྒྱས་བསྟོད་ཚིག་ལ་སོགས་པའི་ཁ་
ཏོན་རྣམས་ཅལ་ཅོལ་རམ་རོམ་དུ་འགྱུར། དེ་ལ་མུ་སྟེགས་སོགས་ཀྱིས་འཕྱས་
ཤིང་ཁྱིམ་པ་རྣམས་མ་དད་པ་ལ་བརྟེན། ཁྱིམ་བདག་མགོན་མེད་ཟས་སྦྱིན་
གྱིས་སྟོན་པ་ལ་ཞུས། དེའི་ཚེ་སྟོན་པས་དཀོན་མཆོག་མཆོད་པའི་དོན་དུ་
དབྱངས་ཀྱི་ང་རོ་བྱ་བ་རྗེས་སུ་གནང་ངོ་ཞེས་གནང་བ་ལ། དབྱངས་ཀྱི་ང་རོ་
ཇི་ལྟར་མ་ཤེས་པར་སླར་ཞུས་པས། བྲམ་ཟེ་རིག་བྱེད་འདོན་པ་ལྟ་བུའི་
གདངས་ཀྱིས་འདོན་པར་སྟོན་པས་གསུང་ཞིང་གནང་བས་སོ་ཞེས་བཞེད་ལ།
ཐེག་པ་ཆེན་པོ་བ་བསམ་པ་དགེ་བས་ཟིན་ན། བཀག་པ་ལྟ་བུར་སྣང་བ་གང་
སྤྱད་ཀྱང་ཉེས་པ་མེད་པའི་ཁར། ཡོན་ཏན་དང་ཕུན་ཚོགས་གོང་འཕེལ་
འགྲོ་བར་གསུངས་ཏེ། འོན་ཀྱང་དཀོན་མཆོག་མཆོད་པ་དང་།། གཞན་གྱི་
དོན་ལ་ཉེས་པ་མེད། ཞེས་གསུངས་པ་དང་། 《སུམ་བརྒྱ་པ་》ལས། ཆོས་སྒྲོག་
བྱེད་པའི་གླུ་ནི་ཉེས་པ་མེད།། སྟོན་པའི་ཡོན་ཏན་བརྗོད་པའང་དེ་བཞིན་ནོ་
ཞེས་དང་། མདོ་རྩ་ལས། སྟོན་པའི་ཡོན་ཏན་ཡང་དག་པར་བསྒྲགས་པ་དང༌།
རྒྱུན་ཆགས་གསུམ་པ་འདོན་པ་ལ་དབྱངས་ཀྱི་ང་རོ་བྱའོ་ཞེས་སོགས་འདོད་
ཆགས་ཀྱི་ཀུན་ནས་བླངས་པ་མ་ཡིན་པར་དཀོན་མཆོག་མཆོད་པའི་དོན་དུ་
དགེ་ཚུལ་སློང་གང་གིའང་དབྱངས་ཀྱི་ང་རོ་དང་རོལ་མོ་འབུད་བརྡུང་
དཀྲོལ་གསུམ་རུང་བར་གསུངས། འབྱུང་གཞི་འདི་དག་ལས་ཆོས་ལུགས་རོལ་
དབྱངས་དར་ཞིང་འཕེལ་རྒྱས་བྱུང་བ་ནི་རིག་པས་དཔྱད་ན་རྟོགས་པར་གྱུར།
ཆོས་ལུགས་རོལ་དབྱངས་ལ་ཡོན་ཏན་ཇི་འདྲ་ཡོད་དམ།
ལན། གང་དེའི་ཡོན་ཏན་དཔེ་རྒྱུན་དག་ཏུ་རྒྱས་པར་སྤྲོས་ཡོད་པ་ལས་
སློབ་དཔོན་ཙནྡྲ་གོ་མིའི་《རོལ་མོའི་བསྟན་བཅོས་བློ་གསལ་མགུལ་རྒྱན་》
ལས། ཉམས་ལྡན་ངག་གི་རིགས་བྱེད་ཀྱི།། འཕགས་པ་མཆོད་དང་སེམས་ཅན་
དོན།། བྱེད་དང་དངོས་གྲུབ་རྣམ་གཉིས་རྒྱུ།། ཞེས་པ་དང་། 《ཏིང་ངེ་འཛིན་
རྒྱལ་པོ་》ལས། གླུ་གར་བཟང་པོ་སྣ་ཚོགས་མང་པོ་དང༌།། ཡིད་ཚངས་བཞད་
གད་རོལ་མོ་བཟང་པོ་དང་།། ལྷག་པར་མར་མེའི་འཕྲིན་བདུག་བཟང་པོ་ཡི།།
མཚུངས་པ་མེད་པའི་མཆོད་བཟང་རབ་ཏུ་བགྱི། རིང་པོར་མི་ཐོགས་ཏིང་
འཛིན་མཆོག་འདི་ཐོབ།། འཁར་རྔ་དང་ནི་སྒྲ་སྙན་རྫ་རྔ་བརྒྱ།། རྔ་དང་གླིང་
བུའི་སྒྲ་མཆོག་སྣ་ཚོགས་དང༌།། སྒྲ་སྙན་རོལ་མོའི་ཡོན་ཏན་གྲངས་མེད་ཀྱིས།།
དང་བའི་ཡིད་ལྡན་འདྲེན་པ་མཆོད་པར་བྱས།། རིང་པོར་མི་ཐོགས་ཏིང་
འཛིན་མཆོག་འདི་ཐོབ།། ཅེས་དང༌། ཐུན་མོང་མ་ཡིན་པའི་གསང་ཆེན་རྡོ་རྗེ་
ཐེག་པར། བདེ་སྟོང་གི་ཡེ་ཤེས་ཁྱད་པར་ཅན་བསྐྱེད་པའི་སླད་དུ་རྡོ་རྗེའི་གླུ་
གར་བྱ་བར་གསུངས་ཏེ། 《རྡོ་རྗེའི་མགུར་》ལས། སངས་རྒྱས་འབྲས་བུ་འདོད་
པ་ཡི།། བདེ་དང་རང་བཞིན་གར་དང་ནི།། གླུ་དང་རོལ་མོའི་སྒྲ་བྱེད་པའི།། དྲི་
དང་ཕྲེང་བ་བྱུག་པ་ཡི། རིག་པའི་རྒྱལ་པོ་རབ་ཏུ་འགྲུབ།། ཅེས་པ་དང་།
《བརྟག་གཉིས་》ལས། རྡོ་རྗེ་ཆོས་དང་སངས་རྒྱས་དང་།། རྣལ་འབྱོར་མ་དང་
མ་མོང་པའི།། གླུ་དང་གར་ནི་འདི་དག་ནི།། ལེགས་པར་གླུ་བླང་གར་ཡང་བྱ།།
ཞེས་ཆོས་ལུགས་རོལ་དབྱངས་ཀྱི་བྱེ་བྲག་ཏུ་འགྱུར་པའི་གླུ་དང་རོལ་མོ། གར་
བཅས་ཀྱི་ཡོན་ཏན་དག་བརྗོད་ཡོད་ལ། ཡང་བྱེ་བྲག་ཏུ་《རྡོ་རྗེ་བཀོད་པ་》
ལས་གླུ་ཡི་ཡོན་ཏན་བསམ་མི་ཁྱབ།། སྔོན་གྱི་རྒྱལ་བ་གླུ་ཡིས་འགྲུབ། རིག་
འཛིན་རྡོ་རྗེ་གླུ་ཡིས་འདྲེན།། རྣལ་འབྱོར་དབང་ཕྱུག་གླུ་ཡིས་འགྲུབ།། བསྟན་
པ་རྒྱ་མཚོ་གླུ་ཡིས་སྤེལ།། སྲིད་པའི་བུ་མོ་གླུ་ཡིས་འདྲེན།། བདུད་དང་སྲིན་མོ་
གླུ་ཡིས་འདུལ།། དངོས་གྲུབ་རྒྱ་མཚོ་གླུ་ཡིས་འབེབས།། ཞེས་དབྱངས་ཀྱི་ང་
རོའི་ཡོན་ཏན་བརྗོད་པར་བྱ་ཡོད་པ་དང་།རོལ་མོར་སྒྲུབ་མཆོག་གསང་བས་
རྣལ་འབྱོར་བ།། སྐྱེ་བའི་ཡིད་རྣམས་གསང་ཕྱིར་དང་།། གཏི་མུག་མུན་པ་
གཞོམ་པའི་ཕྱིར།། དུང་དང་མཁར་རྔ་རྗ་རྔ་དང་།།ཅང་ཏེའུ་པིར་ཝང་ཀོ་ཀོ་
ལི།། སྙན་པར་སྒྲོགས་པའི་རྫས་རྣམས་ཀུན།། སྣ་ཚོགས་འབྱུང་བའི་རོལ་མོ་སྟེ།།
ཉེ་བར་རྫོགས་སུ་འབྱོར་བར་བྱ།། ཞེས་རོལ་མོའི་ཚོགས་ནི་རྣལ་འབྱོར་བ་
རྣམས་སྒྲུབ་པའི་མཆོག་རྫོགས་སངས་རྒྱས་ཐོབ་པའི་གལ་ཆེན་གྱི་ཐབས་ལམ་
དང་ཉེ་བར་སྤྱོད་པའི་རྫས་ཤིག་ཡིན་པར་གསུངས། ལྷག་པར་དུ་བསྟན་སྲུང་
དམ་ཅན་རྒྱ་མཚོའི་སྔགས་རྒྱུད་རྣམས་ནས་ཀྱང་དབྱངས་དང་རོལ་མོའི་
ཐུགས་དམ་གྱི་རྒྱུད་བསྐུལ་བ་ཡང་ནས་ཡང་དུ་བསྔགས་པར་བརྟེན། བོད་
ཡུལ་དུ་ཐོག་མར་ལོ་ཆེན་རིན་ཆེན་བཟང་པོས་སྟག་མོའི་ངུར་དབྱངས་དང་།
མགོན་པོའི་འགྱིངས་དབྱངས་སོགས་མཛད་དེ། བསྟན་སྲུང་མགོན་པོ་དང་ལྷ་
མོའི་རྒྱུད་བསྐུལ་བ་ལ་སོགས་པའི་མཚན་དཔེ་ཡང་མང་དུ་མཆིས་ཡོད་པས་
ཆོས་ལུགས་རོལ་དབྱངས་ཀྱི་ཡོན་ཏན་བསམ་གྱིས་མི་ཁྱབ་པ་ཡོད་པ་ལ་རྣམ་
དག་གི་དཔྱད་བསྡོམས་དང་ཚད་མཐོའི་གདེང་འཇོག་མཛད་ཡོད་དོ།
གང་འདྲ་ཞིག་ལ་ལྷན་ཅིག་སྐྱེས་པའི་རོལ་མོ་ཟེར་རམ།
ལན། ལྷན་ཅིག་སྐྱེས་པའི་རོལ་མོ་ཞེས་པ་ནི་ཟིན་པའི་འབྱུང་བ་ལས་
འགྱུར་བའི་སྒྲ་ལས་བྱུང་བ་ཡིན་ཞིང༌། སྒྲའི་རྒྱུར་གྱུར་པའི་འབྱུང་བ་དེ་གང་
ཟག་གི་དབང་པོས་ཟིན་པ་སྐྱེས་བུའི་ངག་ལྷན་ཅིག་སྐྱེས་པ་ཡིན་ཞིང་། ངག་
དེ་ལས་ཐོན་པའི་མཉན་བྱ་སྒྲ་ཙམ་མ་ཡིན་པར། སྒྲ་ཚད་དང་ལྡན་པའི་རོལ་
དབྱངས་དེར་ལྷན་ཅིག་སྐྱེས་པའི་རོལ་དབྱངས་ཞེས་བྱ་སྟེ། དཔེར་ན། དཔེ་ཆ་
ཀློག་འདོན་བྱ་བའི་སྒྲ་དབྱངས་དང་། ངག་གི་གླུ་ལེན་པའི་སྒྲ་དབྱངས་ལྟ་བུ་
སྟེ། འབྱུང་བའི་རྒྱུ་སྐྱེས་བུའི་ལྕེ་རྐན་མཆུ་སོགས་འབྱུང་བ་དེ་དབང་པོས་ཟིན་
པ་ཡིན།
བཀྲ་ཤིས་ལྷུན་པོ་དགོན་དུ་ལྷན་ཅིག་སྐྱེས་པའི་རོལ་མོའི་རྣམ་པ་
གང་འདྲ་ཡོད་དམ།
ལན། གྲྭ་ཚང་ཁག་ལ་འདུར་གདངས་དང་མགོ་གདངས། བར་
གདངས། དབྱངས་ཆེན། རྩ་གདངས།རི་གདངས། བྱ་གདངས།རྒྱུན་གདངས།
གཟབ་གདངས། ཇ་གཞས། མཉེས་བ་སོགས་ཡོད་ལ། ད་དུང་བཙུན་ཆུང་
རྣམས་ཀྱིས་བརྡ་སྤྲོད་རིག་པའི་གཞུང་སོགས་ལའང་སྙན་འགྱུར་ལྡན་པའི་
དབྱངས་ཀྱི་ཐོག་ནས་བསྐུལ་སྲོལ་ཡང་ཡོད།
གང་འདྲ་ཞིག་ལ་རྐྱེན་གཞན་ལས་བྱུང་བའི་རོལ་མོ་ཟེར་རམ།
ལན། རྐྱེན་གཞན་ལས་བྱུང་བའི་རོལ་མོ་ནི་མ་ཟིན་པ་འབྱུང་བ་ལས་
འགྱུར་བའི་སྒྲ་ལས་བྱུང་བ་ཡིན་ཞིང༌། སྒྲའི་རྒྱུར་གྱུར་པའི་འབྱུང་བ་དེ་གང་
ཟག་གི་དབང་པོས་མ་ཟིན་པར། ཕྱི་རོལ་ཡུལ་གྱི་དངོས་པོ་གཅིག་གིས་གཅིག་
ལ་རྐྱེན་བྱས་ཏེ་འཐབ་པ་ལས་བྱུང་བའི་རོལ་ཆ་ལས་བསྐུལ་བའི་རོལ་
དབྱངས་ལ་ཟེར། དཔེར་ན། པི་ཝང་ལྟ་བུར་ཆ་མཚོན་ན། གཙོ་བོར་རྒྱུད་དང་
མདའ་གཞུ་གཉིས་ཕན་ཚུན་འཐབ་པ་ལས་སྒྲ་ཐོན་པས་ན་གང་དེའི་སྒྲའི་
རྒྱུར་གྱུར་པ་ནི་སྐྱེས་བུའི་དབང་པོས་མ་ཟིན་པའི་རྐྱེན་གཞན་ལ་བརྟེན་པས་
སོ།།
བཀྲ་ཤིས་ལྷུན་པོ་དགོན་གྱི་རྐྱེན་གཞན་ལས་བྱུང་བའི་རོལ་མོའི་དབྱེ་
བ་གང་འདྲ་ཡིན་ནམ།
ལན། བཀྲ་ཤིས་ལྷུན་པོ་དགོན་གྱི་རྐྱེན་གཞན་ལས་བྱུང་བའི་རོལ་
མོའང་སྲོལ་རྒྱུན་གྱི་དབྱེ་སྲོལ་ལྟར་འབུད་བརྡུང་དཀྲོལ་གསུམ་དུ་དབྱེ་བ་
དང༌། ད་དུང་ཁྱད་པར་བར་ཚོགས་བརྡ་གཏོང་བྱེད་ཀྱི་རོལ་མོ་ཞེས་ནང་
བསྟན་དགོན་སྡེ་སྤྱིར་ཐུན་མོང་དུ་ཕྱག་ལེན་གནང་བའི་ངོ་བོའི་ཐོག་ནས་
རོལ་མོ་དང་བྱེད་ནུས་ཐོག་ནས་ལག་ཆར་གསལ་བརྡ་གཏོང་ཆེད་དུ་སྤྱོད་པ་
སྣང་བའི་འབུད་བརྡུང་རོལ་མོ་སོགས་ཡང་ཡོད།
བཀྲ་ཤིས་ལྷུན་པོ་དགོན་དུ་གར་འཆམ་གྱི་རིགས་གང་འདྲ་ཡོད་དམ།
ལན། གདན་ས་ཆེན་པོ་འདིར་ཧོར་ཟླ་བརྒྱད་པའི་ཚེས་ཤར་ལ་རྩེ་
མགོན་རྣམ་རྒྱལ་གྲྭ་ཚང་ནས་འཆམས་པའི་གཟིགས་མོ་ཆེན་མོ་དང༌། ཧོར་ཟླ་
བཅུ་གཉིས་པའི་ཉི་ཤུ་དགུ་ཉིན་གསང་སྔགས་བརྒྱུད་པ་གྲྭ་ཚང་ནས་སྤེལ་
བའི་དགུ་གཏོར་ཆེན་མོ་བཅས་གར་འཆམ་རིགས་གཉིས་ཡོད་དེ། ངག་རྒྱུན་
དུ། གཟིགས་མོ་ཆེན་མོ་ལྟད་མོ་ཆེ།། དགུ་གཏོར་ཆེན་མོ་བྱིན་རླབས་ཆེ།། ཞེས་
སོ།
དགུ་གཏོར་ཆེན་མོར་འཆམ་ཚན་རིགས་གང་འདྲ་ཡོད་དམ།
ལན། ༡ ཆོས་རྒྱལ་ཡབ་ཡུམ་གྱི་འཁོར། ༢ འཆམ་བསྐོར་ཕྱི་མའམ་སྔགས་
པ་ཞྭ་ནག། ༣ ཆོས་རྒྱལ་ཡབ་ཡུམ། ༤ ནང་དཀྲོལ། ༥ ལིང་ག ༦ གཏོཪ་རྒྱག ༧ རྡོ་
གཅལ་དུ་པད་གདན་ཞལ་སྐོར་མ་བཅས་དང༌། དེ་རྗེས་མཇུག་བསྡུ་བ་ནི་
མགོན་པོའི་རོལ་ཆེན་དང་ལྕམ་སྲིང་རོལ་ཆེན་བརྒྱབ་ནས་གཏང་རག་ཕུལ་
ཏེ། དུས་གཏོར་ཆེན་མོའི་ཆོ་ག་ཡོངས་སུ་རྫོགས་པར་བྱ།
གཟིགས་མོ་ཆེན་མོར་འཆམ་ཚན་རིགས་གང་འདྲ་ཡོད་དམ།
ལན། ཉིན་དང་པོར། ༡ སྦྱིན་ཕྲུག ༢ ཤཱ་གཡག ༣ དུར་བདག ༤ ལམ་
འཁྲིད། ༥ ཞྭ་ནག ༦ ཨ་ཙ་ར། ༧ སྒོ་བ། ༨ ལྷ་དབྱེ། ༩ གིང་ཆེན། ༡༠ ལྷ་དཀར་ནག།
༡༡ དགེ་སློང་འཁར་སིལ་ཐོགས་པ་བརྒྱད་དང་(ཉིན་གཉིས་པར་)བུད་
མེད་རལ་པ་དཀྲུགས་པ་བརྒྱད། ༡༢ སྐྱེས་པ་གྲི་ཕུབ་ཐོགས་པ་བརྒྱད་དང་
ཉིན་གཉིས་པར) སྔགས་པ་བྷན་ཕུར་ཐོགས་པ་བརྒྱད་ཡིན། ༡༣ ནེ་སེར་
ཕྱིང་དཀར་བ་དང་བཅས་པའི་གཙོ་འཁོར་ལྔ། ༡༤ ལས་མཁན་ནམ་བཙན་
དང་(ཉིན་གཉིས་པར་) ལས་བྱེད། ༡༥ ཤྭ་བ། ༡༦ བྱིས་པ་བཅས་ཡིན་པ་
ཉིན་གཉིས་པར་གོང་གསལ་དམིགས་སུ་བཀར་ནས་བརྗོད་པའི་
འཆམ་སྣ་དེ་དག་ལས་གཞན་རྣམས་ནི་བསྐྱར་བཟློས་བྱ་རྒྱུ་ཡིན་པ་དང༌།
ཉིན་གསུམ་པར། ༡ ལྷ་ཀླུ་གནོད་སྦྱིན་སོགས་ཀྱིས་མཆོད་དབྱངས་འབུལ་བའི་
མཆོད་སྤྲིན་གར་དང་། ༢ སེང་རྩེད། ༣ཚེ་རིང་ལྗོངས་དྲུག ༤ རྩེ་དམར་བ་
དང་བཅས་ཪུ་འདྲེན་སྡེ་བཞི ༥ འབྲོང་རྩེད། ༦ མི་ཆུང་དཀར་ནག་གཉིས་ཀྱི་
སྦེར་ག་དང་རྟེན་འབྲེལ་ལྷ་གསོལ་བཅས་ནས་གཟིགས་མོ་ཆེན་མོ་ཡོངས་སུ་
མཇུག་རྫོགས།
བཀྲ་ཤིས་ལྷུན་པོ་དགོན་གྱི་མཆོད་སྤྲིན་གར་རོལ་ལ་རོལ་དབྱངས་ཀྱི་
རྣམ་གྲངས་ག་ཚོད་ཡོད་དམ།
ལན། ༡ རྒྱ་ལ་ཡུལ། ༢ ཁ་ཆེ་རྒྱ་གར། ༣ ས་དྲོད་གཤེར། ༤ ཤར་ཐོན། ༥ རྒྱ་
མོའི་དར་དང༌། ༦ ཙན་དན་ནོར་བུ། ༧ རྒྱ་གར་བླ་མ། ༨ རལ་གྲི། ༩ ཟངས་
དཀར་ཀ་ཤ་བཅས་རྣམ་གྲངས་དགུ་ཙམ་ཡོད་པ་དང་། རགས་ཀྱི་རྣམ་གྲངས་
གཉིས་ཙམ་ཡོད།
བཀྲ་ཤིས་ལྷུན་པོ་དགོན་དུ་ཨར་གཞས་ཀྱི་སྲོལ་འདི་དུས་ནམ་ཞིག་
ནས་བྱུང་བ་ཡིན་ནམ།
ལན། དཔལ་གྱི་ཆོས་སྡེ་ཆེན་པོ་བཀྲ་ཤིས་ལྷུན་པོ་ཞེས་པའི་ནང་རྗེ་
དགེ་འདུན་གྲུབ་ཀྱི་སྐབས་ནས་གྲྭ་པ་རྣམས་ཀྱིས་དགོན་པའི་མཁར་ལས་ལ་
བཞུགས་པ་འཁོད་ཡོད་པས། དུས་དེའི་སྐབས་ནས་སྲོལ་འདི་བྱུང་བ་མིན་
ནམ་སྙམ། འོན་ཀྱང་ལོ་རྒྱུས་ཡིག་ཆ་སོགས་སུ་དམིགས་སུ་བཀར་ནས་ཨར་
གཞས་ཀྱི་སྐོར་འཁོད་པ་ལག་སོན་མ་བྱུང་བས་ཁ་ཚོན་གཅོད་ཐབས་བྲལ།
ཡང་དགོན་སྡེའི་དགེ་འདུན་འགའ་ཞིག་གིས་པཎ་ཆེན་སྐུ་ཕྲེང་བདུན་པ་
བསྟན་པའི་ཉི་མའི་སྐུ་དུས་སུ་སྲོལ་འདི་ཐོག་མར་བྱུང་བ་ཡིན་ཞེས་གསུངས།
དེའང་ཨར་ཚིག་སྲིད་གསུམ་འགྲོ་བའི་འདྲེན་མཆོག་གི་ཟུར་བྱང་དུ་ས་ཟླའི་
ཟླ་ཚེས་དགེ་བར་ཕོ་བྲང་བཀྲ་ཤིས་ཀུན་སྐྱོབས་གླིང་གསར་བཞེངས་སྐབས་
སྐྱབས་མགོན་ཆེན་པོས་མཛད་པའོ་ཞེས་འཁོད་པ་ལྟར་ན། དེ་ནི་པཎ་ཆེན་སྐུ་
ཕྲེང་བདུན་པ་བསྟན་པའི་ཉི་མའི་སྐུ་དུས་སྤྱི་ལོ་1825ལོའི་ཡས་མས་སུ་ཡིན་
ལ། ཨར་ཚིག་ཏུ་འཁོད་པའི་མཛད་པ་པོ་ཡི་ནང་ནས་སྔ་ཤོས་ཀྱང་ཡིན་པས་
ཤོད་སྲོལ་འདི་ནི་ཡིད་བརྟན་འཕེར་བ་ཞིག་ཡིན་པ་མངོན།
བོད་ཀྱི་ལོ་རྒྱུས་ཡིག་ཚགས་ཁག་ལས་གསལ་བའི་གདོད་མའི་བོད་
མིའི་བསམ་བློ་མཚོན་པའི་གླུ་གང་དག་ཡོད་དམ།
ལན། 《སྲིད་པ་ཆགས་གླུ་》དང་།《སྲིད་པས་བ་ཆུང་བཤས་པའི་
གླུ།》《ཨ་ཆགས་ཆགས་ལ་ཆགས་དགུ།》《ཨ་མཚར་མཚར་ལ་མཚར་》
དགུ་》 སོགས་ཡོད།
《སྲིད་པ་ཆགས་གླུ་》 སོགས་ཀྱི་གདོད་མའི་གླུ་རིགས་དེ་དག་གི་གླུ་
ཚིག་རྣམས་ཇི་ལྟར་མཆེད་པ་ཡིན་ནམ།
ལན། དེ་དག་ནི་སྔར་གྱི་ལོ་ཟླའི་འཁོར་འགྲོས་ནང་རང་མེས་ཚོས་རང་
གི་བསམ་པའི་འགྱུར་བ་ཅི་རིགས་པའམ་སྤྱི་ཚོགས་ཀྱི་སྣང་ཚུལ་ཅི་རིགས་པ་
དག་བརྗོད་པར་འདོད་པའི་དོན་རྣམས་དབྱངས་ཀྱི་རྟ་ལ་བསྐྱོན་ནས་མཚོན་
པར་བྱེད་པའི་ཐབས་ཁྱད་པར་ཅན་ནས་མཆེད་པའམ་ཡང་ན་དེའི་རྨང་
གཞིའི་ཐོག་ནས་འཕེལ་རྒྱས་སུ་ཕྱིན་པ་ཞིག་དང༌། དེ་ཡང་གདོད་མའི་རང་
བྱུང་ཆོས་ལུགས་ནི་ས་མཐོའི་མེས་པོ་རྣམས་ལོ་རྒྱུས་ཀྱི་དུས་ཡུན་རིང་པོའི་
ནང་ཕྱི་སྣོད་ཀྱི་རང་བྱུང་ཁམས་ཆེན་པོ་དང་འབྲེལ་གཏུགས་བྱུང་བ་ལས།
ནང་སེམས་སུ་དགའ་སྤྲོ་དང་སྐྱོ་སྡུག་སོགས་ཀྱི་ཚོར་སྣང་ཇི་སྙེད་སྐྱེད་པ་
དང་བསྟུན་ནས་བྱུང་བའི་འཇིག་རྟེན་གྱི་ལྟ་བ་སོགས་ཚུད་པའི་བསམ་བློའི་
མྱོང་རྟོགས་རིམ་བཞིན་འཕེལ་རྒྱས་སུ་ཕྱིན་པའི་ཐོག་མའི་བློ་གྲོས་ཀྱི་འབྲས་
བུ་ལས་མཆེད་པ་ཞིག་ཡིན།
《སྲིད་པ་ཆགས་གླུ་》 སོགས་ཀྱི་གདོད་མའི་གླུ་རིགས་དེ་དག་གི་གླུ་
ཚིག་ལས་གང་ཞིག་མཚོན་ཐུབ་བམ།
ལན།《སྲིད་པ་ཆགས་གླུ་》ལས།
དང་པོ་སྲིད་པ་ཆགས་དུས་ན། གནམ་ས་གཉི་ཀ་འདྲེས་བསྡད་ཡོད།
གནམ་ས་འབྱེད་མཁན་སུ་ཡིན་ཤོད། དང་པོ་སྲིད་པ་ཆགས་དུས་ན།
ཉིན་སྲིབ་གཉི་ག་འདྲེས་བསྡད་ཡོད། ཉིན་སྲིབ་བྱེད་མཁན་སུ་ཡིན་ཤོད།
ཅེས་དྲི་བ་དང་བཅས་པའི་ལན།
དང་པོ་སྲིད་པ་ཆགས་དུས་ན། གནམ་ས་གཉི་ག་འདྲེས་བསྡད་ཡོད།
གནམ་ས་འབྱེད་མཁན་ཁྱུང་ཆེན་རེད། ཁྱུང་ཆེན་མགོ་ན་ཅི་ཞིག་ཡོད།
དང་པོ་སྲིད་པ་ཆགས་དུས་ན། ཉིན་སྲིབ་གཉི་ག་འདྲེས་བསྡད་ཡོད།
ཉིན་སྲིབ་བྱེད་མཁན་ཉི་མ་རེད། ཉི་མའི་མགོ་ན་ཅི་ཞིག་ཡོད།
ཞེས་མིའི་རིགས་བྱིས་པའི་དུས་ཀྱི་ལྷད་མེད་བྱིས་བློའི་དྲན་འཆར་དང་།
ཁོ་ཚོའི་རབ་རིབ་ཀྱི་བློ་ཡིས་འཇིག་རྟེན་ཆགས་ཚུལ་ལ་ཇི་ལྟར་དཔྱད་པ་དང་
ངོས་འཛིན་བྱས་ལུགས་ཡིན་ཞིང་། དེ་ལྟ་བུའི་ངོས་འཛིན་ནི་བློ་མ་སྨིན་པའི་
ཞད་ཅན་དང་། ཚན་རིག་དང་མི་མཐུན་པ་ཞིག་ཡིན་མོད། འོན་ཀྱང་དེ་
ཡིས་མིའི་རིགས་ཀྱི་གསང་བ་ལྐོག་གྱུར་གྱིས་ཁེངས་པའི་རང་བྱུང་སྣང་ཚུལ་
རྟོགས་འདོད་དང་རང་བྱུང་ཁམས་ཆེན་པོར་ཞིབ་དཔྱོད་བྱེད་པའི་སྙིང་
སྟོབས་མཚོན་ཡོད་པ་ཡིན།
《སྲིད་པ་ཆགས་གླུ་》སོགས་ཀྱི་གདོད་མའི་གླུ་རིགས་དེ་དག་གི་
གྱེར་ལུགས་ཇི་ལྟར་ཡིན་ནམ།
ལན། གདོད་མའི་བོན་རིགས་སུ་ཡར་གཡེན་གཉན་པོ་བཅུ་གསུམ།
བར་གཡེན་གཏོད་པོ་དགུ། ས་གཡེན་ཆེ་བ་བཅུ་གཅིག་སོགས་ལས་གླུ་བོན་
དབྱངས་སྙན་དང་ཟེར་བོན་གདངས་སྙན་གཉིས་ནི་བོན་གཞན་དང་མི་འདྲ་
བར་མཆོད་ཚིག་གམ་བཟུང་སྔགས་སོགས་དབྱངས་རྟར་བསྐྱོན་ནས་གྱེར་བ་
ཞིག་ཡིན་ཙ་ན། གདོད་མའི་བོན་རིགས་དེ་དག་གིས་མཆོད་ཚིག་གམ་བཟུང་
བསྔགས་སོགས་དབྱངས་རྟར་བསྐྱོན་ནས་གྱེར་བར་བྱེད་པའི་དབྱངས་རྟ་དེ་
སྲིད་པ་ཆགས་གླུ་སོགས་ཀྱི་གླུ་རིགས་དེ་དག་གི་དབྱངས་རྟ་ཡིན་ཀྱང་སྲིད་
པ་ཞིག་ནི་སུས་ཀྱང་བསྙོན་དུ་མེད་པའི་ལོ་རྒྱུས་ཀྱི་དངོས་བྱུང་གནས་ཚུལ་
འབའ་ཞིག་ཡིན།
བོད་ཀྱི་ལོ་རྒྱུས་བསྟན་བཅོས་《ཆོས་འབྱུང་མེ་ཏོག་སྙིང་པོ་སྦྲང་
རྩིའི་བཅུད་》 དུ་བོད་རྒྱལ་གཉའ་ཁྲི་བཙན་པོའི་སྐུ་རིང་བྲོ་གར་དང་གླུ་
གཞས་སོགས་བྱུང་ཞེས་འཁོད་པ་ནི་སྐབས་དེར་ཐོག་མར་བྱུང་བ་ཞིག་
ཡིན་ནམ།
ལན། བོད་ཀྱི་ལོ་རྒྱུས་བསྟན་བཅོས་ལས་ཅུང་སྔ་གྲས་ཡིན་པའི་ཆོས་
འབྱུང་མེ་ཏོག་སྙིང་པོ་སྦྲང་རྩིའི་བཅུད་ལས་བོད་ཀྱི་རྒྱལ་པོ་ལ་སྔ་བ་གཉའ་
ཁྲི་བཙན་པོ་ཡིན་ཏེ། དེའི་སྐུ་རིང་ལ་གཏམ་རྒྱུད་དང་སྒྲུང་རྒྱུད། སྡེབ་སྦྱོར།
བཀའི་བཀུགས་དང་། བྲོ་གར་དང༌། གླུ་གཞས་དང༌། ཤོན་རྩེད་དང་། རྩེད་
འཇོ་ལ་སོགས་པ་བྱུང་བ་ཡིན་ནོ། ཞེས་གསལ་བ་ནི་སྐབས་དེར་ཐོག་མར་
བྱུང་བ་ཙམ་དུ་མ་གོ་བར་སྐབས་དེ་ཤེད་གླུ་གར་གྱི་རིགས་རྣམས་ཤིན་ཏུ་
ནས་དར་འཕེལ་བྱུང་ཡོད་པར་མཚོན་ཐུབ་སྟེ། ཏུན་ཧོང་ནས་མཐོན་པའི་
བོད་ཀྱི་ལོ་རྒྱུས་ཡིག་ཆར། པུ་དེ་གུང་རྒྱལ་གྱི་དུས་ལ་འ་བ་ཉི་ཉེ་པ་ཉིད། བྱ་
རོ་རོ་ན་གདུང་གི་རྩེ་རང་ནིག ཡོས་རོ་རོ་ན་ལྷམ་གྱི་གོང་ར་ནིག བརླའ་
བརྡུངས། སྤུར་བཏབ།འོ་དེ་མྱེད་སྤུ་དེ་མྱེད།"ཞེས་ཕྱིས་ཀྱི་སྐྱེ་བོའི་བཟོ་བཅོས་
ཀྱི་ལྷད་མ་འདྲེས་པའི་གནའ་བོའི་བཅོས་མེད་མགུར་ཞིག་གསལ་བས་སོ།།
《བཀའ་ཐང་སྡེ་ལྔ་》རུ་གསལ་བའི་རྗེ་ཡི་དགའ་གླུ་བཅུ་གསུམ་
ཟེར་བའི་ཚིག་དོན་ངོས་ཇི་ལྟར་ཡིན།
ལན། རིན་ཆེན་སྣ་ལྔ་ཚང་པ་བོད་ཀྱི་ཡུལ།། འབྲུ་སྣ་ལྔ་ལ་ལོངས་སྤྱོད་
མགོ་ནག་རྗེ།། ཚ་གྲང་ཁོད་སྙོམས་ཉི་མ་དབུས་ཀྱི་ས།། བོད་ཀྱི་རྒྱལ་པོར་སྐྱེས་
པ་ང་རེ་དགའ། ཞིབ་མོར་བསགས་པ་ལས་ནི་རྫས་འབྱུང་ཞིང༌།། ཉིན་
མཚན་བསམས་པ་ལས་ནི་བློ་འབྱུང་སྟེ།། ཡ་རབས་མཛད་པ་ལས་ནི་ཕྱག་
རིས་འབྱུང༌། རྒྱལ་པོ་ཁྲི་སྲོང་ལྡེའུ་བཙན་ང་རེ་དགའ།། མེས་པོ་ཐོ་ཐོ་སྙན་
ཤལ་ཆོས་དབུ་བརྙེས། སྲོང་བཙན་སྒམ་པོས་ཆོས་ཀྱི་སྲོལ་ཡང་གཏོད།། ཁྲི་
སྲོང་ལྡེའུ་བཙན་ཆོས་ཀྱི་གཞི་ཞིག་ཐིངས།། བཟང་པོའི་ཡར་འཐེན་ཡོད་པས་
ང་རེ་དགའ།། སེམས་ཅན་མཐོ་རིས་ཐར་པའི་ལམ་འགྲོ་བ།། བོད་འབངས་
རྣམས་ནི་དགེ་བ་བཅུ་ལ་འཚུད།། ཟ་ཧོར་མཁན་པོ་བོ་དྷི་ས་ཏྭ་བྱོན།། ངན་
པའི་མར་འཐེན་མེད་པས་ང་རེ་དགའ།། ཆོས་ཀྱི་གཞི་མ་མི་དགེ་བཅུ་པོ་
སྤོང༌། སྟོན་པའི་རྟགས་འཛིན་བྱས་པ་ཡིད་ལ་མཛེས།། འཇིག་རྟེན་འཁོར་
བའི་སྤྱོད་སྤོངས་ཆོས་སྤྱོད་བཅུ།། སངས་རྒྱས་སྤྱོད་ལམ་ཤེས་པ་ང་རེ་དགའ།།
དུས་གསུམ་མཁྱེན་པའི་སློབ་དཔོན་པད་མ་འབྱུང༌།། ཡ་མཚན་རྨད་བྱུང་སྐུ་
ལ་སྐྱེ་འཆི་མེད། མཐུ་རྩལ་ལྡན་པས་རི་རབ་བཏེག་པར་ནུས།། སངས་རྒྱས་
གཉིས་པ་རྡོ་རྗེ་འཆང་བྱོན་དགའ།། བོད་ཀྱི་ལྷ་འདྲེ་མི་བསྲུན་དམ་ལ་
བཏགས།། བསམ་ཡས་མི་བས་ལྷ་འདྲེ་བརྩིགས་པ་མཐོ།། ང་ཡི་བསམ་ཡས་
དབུ་རྩེ་རིགས་གསུམ་འདི།། བརྩིགས་པ་མི་འདྲ་སྐྱེས་པ་འདྲ་སྟེ་དགའ། ཕ་
མིར་ངོར་ཡང་སྡིག་པའི་ལས་མི་བྱེད།། སྲོག་གི་ཕྱིར་ཡང་དམ་པའི་ཆོས་མི་
སྤོང༌།། ཚེ་འདིའི་དོན་དུ་རྒྱལ་སྲིད་ཆོས་ཀྱི་སྤྱོད།། ཕྱི་མའི་དོན་དུ་ལྷ་ཆོས་བྱེད་
པས་དགའ།། ཕྱི་ཡི་རྒྱལ་སྲིད་ཕྱུགས་ལུག་བཞིན་དུ་སྐྱོང་།། ནང་གི་རྒྱལ་སྲིད་
བུ་ཚ་བཞིན་དུ་སྐྱོང༌།། བར་གྱི་རྒྱལ་སྲིད་བྲན་ཁོལ་བཞིན་དུ་སྐྱོང་།། རྒྱལ་པོའི་
མངའ་ཐང་ཆོས་ལ་སྤྱོད་པས་དགའ།། འདི་ལས་ལྷག་པ་གང་ན་མེད་དོ་
བསམ། ནོར་གྱི་ཞེན་པ་ལྡོག་པའི་གཉའ་གཅོག་ཡིན།། ལུས་ངག་ཡིད་གསུམ་
དགེ་བར་འཁོད་པའི་ཐབས།། བདག་ནི་སེམས་ཅན་མཐོ་རིས་འདྲེན་པར་
དགའ། ངན་ཅིང་བླུན་པའི་བོད་རྣམས་ཆོས་ལ་ཉོན།། སེམས་ཅན་འགྲོ་དོན་
བྱས་པར་རང་དོན་འགྲུབ།། ངན་སོང་སྐྱེ་བའི་སྲིད་བཅོམ་ཕྱིར་མི་ལྡོག སངས་
རྒྱས་བསྟན་པའི་སྲོག་ཤིང་ཚུགས་པས་དགའ།། ཞིང་ངན་པ་ལ་སྦྱིན་བཏགས་
ཚོགས་མི་རྫོགས།། ཞིང་མཆོག་བཟང་པོ་དགེ་འདུན་དབུ་སྟེ་གཉིས།། འདི་ལ་
བཀྲ་ཤིས་བསོད་ནམས་དབང་ཆེན་འཐོབ།། ཕྱི་མར་མཐོ་རིས་ཐོབ་པས་ང་རེ་
དགའ།། དགེ་སྡེ་ངོ་ཤེས་ཡ་རབས་ངོ་ཚ་ཐུབ།། སེམས་ཉིད་གྱོང་པོ་འདུལ་
བའི་གཉེན་པོ་རུ། མདོ་མང་རྒྱུད་མང་བསྟན་བཅོས་མང་པོ་བསྒྱུར།། འབྲི་།
ཀློག་སྒོམ་འཛིན་བྱེད་པས་ང་རེ་དགའ།། ཞེས་སོ།
《རོལ་མོའི་བསྟན་བཅོས་》ལས་ཚེག་བར་དོ་མཉམ་དང་མི་
མཉམ་དབར་ཇི་ལྟར་གསུངས་ཡོད།
ལན།《རོལ་མོའི་བསྟན་བཅོས་》ལས། རྐང་པ་གཉིས་ནས་དྲུག་གི་
བར།། ངག་འདོན་འབྲེལ་ན་ཚིགས་བཅད་གཅིག། དེ་ལ་རྗེས་སུ་བསྔགས་པ་
སོགས།། ཇི་ལྟར་བདེ་བའི་རྣམ་གཞག་བྱ།། དབྱངས་དང་བཅས་པ་ཕལ་ཆེར་
ནི།། ཡི་གེ་མཉམ་མམ་མི་མཉམ་ཡང༌།། ཚིགས་སུ་བཅད་པའི་རྣམ་གཞག་
འཇུག། ཞེས་གསུངས་ཡོད།
བསྟན་པ་ཕྱི་དར་སྐབས་ཀྱི་མགུར་ནི་ཇི་ལྟར་ཞིག་ཏུ་གྱུར་ཡོད།
ལན། དེ་ཡང་བསྟན་པ་ཕྱི་དར་སྐབས་མགུར་ནི་སྐྱ་སེར་སུས་ཀྱང་རང་
གི་བརྗོད་ཚིག་སྦྱོར་བཀོལ་ནས་དངོས་ཤུགས་གང་རུང་གིས་ཆེས་ཟབ་མོའི་
གནས་ལུགས་མཚོན་ཞིང་། རྟོགས་པ་མཐོན་པོར་སླེབས་པའི་ནང་པའི་ཆོས་
ལུགས་པ་ཁོ་ནས་བེད་སྤྱོད་བྱེད་པ་ཞིག་ཏུ་གྱུར་པ་མ་ཟད། ད་དུང་མགུར་ལ་
རྡོ་རྗེའི་གླུ་ཞེས་པའི་མིང་གི་རྣམ་གྲངས་ཀྱིས་འབོད་ཅིང་། མགུར་བཞེངས་པ་
ནི་ཚེ་དང་སྒྲུབ་པ་སྙོམ་པའི་རྣལ་འབྱོར་བ་ཚོར་ཉམས་རྟོགས་ཀྱི་ཡོན་ཏན་
ཁོང་ནས་བརྡོལ་བའི་རྟགས་མཚན་ལྟ་བུར་བྱེད་པ་ཞིག་ཏུ་གྱུར་ཡོད།
མགུར་གྱི་སྤྱི་ཆིངས་ལ་དོན་ཇི་ཙམ་བསྟན་འདུག།
ལན། མགུར་ལེན་པའི་དགོས་པ་དང་། མགུར་ཇི་ལྟར་བླངས་པ།
མགུར་ལེན་དུས་ཀྱི་བསམ་པ། མགུར་སྤྱི་དང་བྱེ་བྲག་གི་དོན་བཅས་མགུར་
གྱི་སྤྱི་ཆིངས་ལ་དོན་ལྔ་བསྟན་འདུག།
མགུར་གྱི་སྤྱི་ཆིངས་ཀྱི་དོན་ལྔ་པོ་རྣམས་ཇི་ལྟར་ཡིན་ནམ།
ལན། དང་པོ་མགུར་ལེན་པའི་དགོས་པ་ནི་ཕྱི་རོལ་གདོན་གྱི་བར་ཆད།
འབྱུང་བ་ལུས་འཁྲུགས་ཀྱི་བར་ཆད། ཏིང་ངེ་འཛིན་སེམས་ཀྱི་བར་ཆད་
གསུམ་གྱི་གཡུལ་ལས་རྒྱལ་ཞིང་། འཇིག་རྟེན་དང་འཇིག་རྟེན་ལས་འདས་
པའི་སྲུང་མ་ཐམས་ཅད་ཀྱིས་མེལ་ཚེ་བྱེད་པས། དགེ་བའི་ཕྱོགས་མཐའ་དག་
རྣམ་པར་འཕེལ་བར་འགྱུར། གནས་སྐབས་སུ་ཚེ་རིང་བ་དང་། ནད་མེད་པ།
བསམ་པ་ཐམས་ཅད་འགྲུབ་པ། རལ་གྲི་ལ་སོགས་པའི་གྲུབ་པ་བརྒྱད་ཐོབ།
སྣང་བ་དབང་དུ་འདུ། སྙན་པས་ཕྱོགས་བཅུར་ཁྱབ། འཕྲིན་ལས་འདོད་
དགུར་བསྒྱུར། དཔའ་བོ་མཁའ་འགྲོ་ཆོས་སྐྱོང་སྲུང་མ་ཐམས་ཅད་པད་མའི་
མཚོ་ལ་ངང་པ་ལྟར་འདུ། ཞེན་ཆགས་མེད་ཀྱང་ལོངས་སྤྱོད་ཀྱི་ཆར་འབབ།
ལམ་གོང་མ་གོང་མའི་ཡོན་ཏན་འབད་མེད་དུ་སྐྱེ་ཞིང་ཆོས་ཉིད་ཀྱི་དོན་
རྟོགས། མཐར་ཐུག་ཕྱག་རྒྱ་ཆེན་པོ་མཆོག་གི་དངོས་གྲུབ་ཚེ་འདི་ཉིད་ལ་
ཐོབ་པའོ། གཉིས་པ། མགུར་བླངས་པའི་དུས་ནི། རྩ་བའམ་བརྒྱུད་པའི་བླ་
མའི་དུས་ཆེན་དང་། རྒྱལ་བའི་དུས་ཆེན་བཞི་སོགས་དང་། དཀྱིལ་འཁོར་
ཆེན་པོ་བསྒྲུབ་ཅིང་མཆོད་པ་ལ་འཇུག་ཅིང་དབང་བླངས་པའི་རྗེས་ཐོབ།
དབང་བསྐུར་བ་དང༌། རབ་ཏུ་གནས་པ་དང་ཚོགས་ཀྱི་འཁོར་ལོ་དང་། ཐུན་
མཚམས་དང་། སྐྱོ་བསེང་དང་། བརྟུལ་ཞུགས་ཀྱི་སྤྱོད་པ་བྱེད་པའི་དུས་ལ་
སོགས་པར་ལེན་པའོ། གསུམ་པ། མགུར་ཇི་ལྟར་བླངས་པའི་ཚུལ་ནི་ལུས་
ངག་གི་རྣམ་འགྱུར་ཡིན་ཏེ། ལུས་ཀྱི་ལས་སུ་བཀའ་བརྒྱུད་རིན་པོ་ཆེའི་རིགས་
ཀྱི་དབང་རྟགས་སྦོམ་ཞྭ་བརྗིད་ཆགས་དང་། ཆོས་གོས་རྣམ་གསུམ་གྱོན།
ལུས་གནད་རྣམ་པར་སྣང་མཛད་ཀྱི་ཆོས་བདུད་བཅས་ཏེ་ལེན། ངག་གི་ལས་
སུ་བྱིན་རླབས་དོན་གྱི་བརྒྱུད་པའི་བླ་མ་གྲུབ་པའི་འཁོར་ལོས་བསྒྱུར་བ་
རྣམས་ཀྱི་གསུང་རྒྱུན་ཉམས་པ་མེད་པ། སློབ་དཔོན་མཁས་པ་དག་གི་ཞལ་
ལས་ལེགས་པར་བསྲབས་པ། འགལ་འཁྲུལ་ནོར་བའི་སྐྱོན་དང་བྲལ་བ། དད་
འདུས་ཉན་པ་པོ་རྣམས་ཀྱང་སྣང་བ་ཆོས་སུ་བསྒྱུར་བ། བྱིན་རླབས་ཀྱི་ཟིལ་
ཆེན་འབེབས་པ། ཉམས་རྟོགས་རྩོལ་མེད་དུ་སྐྱེ་བ། རྣ་བར་སྙན་ཅིང་ཡིད་ལ་
འབབ་པར་ལེན་པའོ། བཞི་པ། མགུར་ལེན་པའི་དུས་ཀྱི་བསམ་པ་ནི། ཡིད་
ཀྱི་ལས་ཏེ་ཐོག་མར་དབང་གི་ཡེ་ཤེས་དྲན་བར་བྱས་ལ་ཅུང་ཟད་གཟེངས་
བསྟོད་དེ་གསོལ་བ་བཏབ་པ། གཅིག་བུས་འཁོར་འདས་ཀྱི་བདེ་ལེགས་
ཐམས་ཅད་འབྱུང་བ་དང་། བཀའ་བརྒྱུད་ཡིད་བཞིན་ནོར་བུ་ལ་མི་ཕྱེད་པའི་
དད་པ་དང་། བྱམས་སྙིང་རྗེ་བྱང་ཆུབ་ཀྱི་སེམས་ཀྱིས་ཀུན་ནས་བསླང་སྟེ་
སྣང་བ་མི་སྣང་བའི་སེམས་ཅན་ནམ་མཁའི་མཐའ་ཀླས་པ་དག་ལ་ཆོས་ཀྱི་
སྦྱིན་པ་བཏང་བ་དང་། ལུས་ལྷ་ངག་སྔགས་སེམས་ཆོས་ཉིད་ཀྱི་དཀྱིལ་
འཁོར་གསུམ་དང་མ་བྲལ་ཞིང༌། ཁྱད་པར་རིག་སྟོང་ཟུང་འཇུག་ཕྱག་རྒྱ་ཆེན་
པོའི་ཏིང་ངེ་འཛིན་ལས་མ་གཡོས་པར་ལེན་པའོ། ལྔ་པ། མགུར་སྤྱི་དང་བྱེ་
བྲག་གི་དོན་ནི་ཡིད་ཆེས་མོས་གུས་བསྐྱེད་པ་ལོ་རྒྱུས་རྣམ་ཐར། ཐར་ལ་སྣང་
བར་བྱེད་པ་དྲང་དོན་རྒྱུ་འབྲས་རྣམ་མཁྱེན་འབྲས་བུའི་དངོས་རྒྱུ་ཀུན་རྫོབ་
བྱང་སེམས། ཞུ་བདེ་ལྷན་སྐྱེས་ངོ་སྤྲོད་པ་བདེ་སྟོང་ཕྱག་ཆེན། རང་རིག་ལྷན་
སྐྱེས་མཛུབ་ཚུགས་སུ་སྟོན་པ་གནས་ལུགས་ཕྱག་ཆེན་སོགས་མདོར་ན་རྒྱལ་
བའི་གསུང་རབ་འོ་མའི་རྒྱ་མཚོ་བསྲུབས་པ་ལས་བྱུང་བའི་མར་གྱི་སྙིང་པོ་ལྟ་
བུ་ཤ་སྟག་ཡིན་པའོ།། ཞེས་བསྟན་འདུག། །།