ལན། སྤྱིར་བཏང་བོད་སྐད་དུ་ཆོས་ཞེས་པའི་ཐ་སྙད་རང་གི་གོ་དོན་ནི་བཅོས་པའམ་ཆོས་པ་སྟེ་བཅོས་བསྒྱུར་བཏང་བའི་དོན་ལ་འཇུག་པ་ཡིན།སངས་རྒྱས་ཀྱི་ཆོས་ཞེས་པའི་ཐ་སྙད་འདིར་ལེགས་སྦྱར་གྱི་སྐད་དུ་དྷརྨ་ཞེས་ཟེར། དེའི་དོན་བོད་སྐད་ད་ཐད་ཀར་བསྒྱུར་ན་འཛིན་པའམ་སྐྱོབ་པ་ཞེས་པའི་དོན་ཡིན། འཛིན་སྟངས་ནི་སྡུག་བསྔལ་དང་རྙོག་དྲ་བྱེད་མཁན་གྱི་རྒྱུ་སེམས་མ་དུལ་བ་དེ་བཅོས་པའམ་ཆོས་པ་སྟེ་བསྒྱུར་བཅོས་བཏང་སྟེ་དུལ་བར་བྱེད་པའི་སྒོ་ནས་འཛིན་པ་ཡིན། སྐྱོབ་པ་ཞེས་པ་ནི་འཇིགས་པ་དང་སྡུག་བསྔལ་ལས་སྐྱོབ་པ་ལ་ཟེར།སྐྱོབ་ཚུལ་ནི་ཐོག་མར་སེམས་ཅན་རྣམས་ལ་སྡུག་བསྔལ་གྱི་སྡུག་བསྔལ་དང་། འགྱུར་བའི་སྡུག་བསྔལ། ཁྱབ་པ་འདུ་བྱེད་ཀྱི་སྡུག་བསྔལ་བཅས་སྡུག་བསྔལ་གསུམ་པོ་ངོ་ཤེས་སུ་བཅུག དེ་ནས་སྡུག་བསྔལ་དེ་དག་རྒྱུ་གང་ལས་འབྱུང་བ་ཤེས་པར་བྱས། རྒྱུ་ལས་ཐར་སོང་ན་དེའི་དབང་གིས་བྱུང་བའི་འབྲས་བུ་སྡུག་བསྔལ་ལས་ཐར་བ་ཡིན་པས་རྒྱུ་དེ་དག་བཀག་པའི་སྒོ་ནས་འབྲས་བུ་སྡུག་བསྔལ་ལས་ཐར་བ་བྱས་ཏེ་སྐྱོབ་པ་ཡིན། དེ་ཡང་སྡུག་བསྔལ་གསུམ་གྱི་དང་པོ་ནི་ཚང་མས་ཤེས་པའི་ན་ཚ་དང་བཀྲེས་ལྟོགས་སོགས་ཚོར་བ་སྡུག་བསྔལ་དེ་དག་ཡིན། གཉིས་པ་འགྱུར་བའི་སྡུག་བསྔལ་ནི་ཉོན་མོངས་པའི་གཞན་དབང་ཅན་གྱི་ཚོར་བ་བདེ་བ་དེ་ལ་ཟེར། གསུམ་པ་འདུ་བྱེད་ཀྱི་སྡུག་བསྔལ་ནི་ཉེར་ལེན་གྱི་ཕུང་པོ་འདི་ལ་ཟེར་ཏེ། ཉེར་ལེན་གྱི་ཕུང་པོ་འདི་ལས་ཉོན་གྱི་གཞན་དབང་ཅན་ཡིན་ཞིང་། ལས་དང་ཉོན་མོངས་ཀྱི་གཞན་དབང་ཅན་ཡིན་པ་ཐམས་ཅད་ལ་འདུ་བྱེད་ཀྱི་སྡུག་བསྔལ་ཟེར་བ་ཡིན། དེ་ལྟ་བུའི་སྡུག་བསྔལ་རྣམས་རྒྱུ་བདག་འཛིན་ལས་བྱུང་བ་དང་།བདག་འཛིན་ཉོན་མོངས་ལ་བཞག་སྟེ་ཉེས་དམིགས་སུ་བལྟས། ཉོན་མོངས་པའི་དགྲ་ལས་རྒྱལ་ཞིང་ལས་དང་ཉོན་མོངས་པའི་གཞན་དབང་ལས་ཐར་བ་ལ་ནང་པ་སངས་རྒྱས་པས་ཐར་བ་ཞེས་ཟེར། ཉོན་མོངས་ལས་ཐར་སྟངས་ནི་གཞན་དབང་དུ་འཛིན་མཁན་ཉོན་མོངས་དེ་སངས་རྒྱས་ཀྱིས་ཕྱག་གིས་ཚུར་བླང་རྒྱུ་དང་ཁྲུས་བྱས་ནས་དག་རྒྱུ་མེད་ལ། གཞན་གྱི་སྡུག་བསྔལ་ཚུར་ལེན་ནས་རང་གི་ཡོན་ཏན་ཕར་བླུག་རྒྱུའང་མེད་པས་སངས་རྒྱས་ཀྱིས་ཐུགས་བརྩེ་བ་ཆེན་པོས་ང་ཚོ་ལ་སྡུག་བསྔལ་སེལ་བའི་ཐབས་ཤེས་གནང་ཡོད་པ་ནི། ཆོས་ཉིད་བདེན་པ་བསྟན་པས་གྲོལ་བར་འགྱུར་ཞེས་སོགས་གསུངས་པ་བཞིན། སེམས་ཅན་རྣམས་ཀྱིས་དདངོས་པོའི་ཆོས་རྣམས་ཀྱི་གནས་ལུགས་ལ་ཆོས་རང་ཉིད་ཀྱི་གནས་ལུགས་དངོས་དང་མི་མཐུན་པའི་ངོས་འཛིན་ལོག་པ་ཞིག་བྱེད་བཞིན་ཡོད་པར་བརྟེན་ནས་སྡུག་བསྔལ་སྣ་ཚོགས་བྱུང་བ་ཡིན་སྟབས། སངས་རྒྱས་བསྟན་པས་གནས་ལུགས་དངོས་ཀྱི་གནས་ཚུལ་མ་ནོར་བར་ཇི་བཞིན་བསྟན་ཏེ། གནས་ལུགས་དངོས་ལ་རྨོངས་པའི་བློ་དེ་ཤེས་པར་བྱས། གནས་ལུགས་དངོས་ལ་མ་ནོར་བར་ཤེས་པའི་ཡོན་ཏན་གྱི་ཐོག་ནས་སྡུག་བསྔལ་གྱི་རྒྱུ་སེལ་བཞིན་ཡོད། དེ་བས་ཆོས་ཞེས་པས་ང་ཚོའི་བློར་གནས་ཡོད་ཀྱང་རང་གིས་མ་ཤེས་པའི་སྡུག་བསྔལ་གྱི་རྒྱུ་འདོད་ཆགས་ཞེ་སྡང་སོགས་ངོ་ཤེས་པ་དང་རིམ་བཞིན་བསྒྱུར་བཅོས་གཏོང་བར་བྱས་མཐར་མེད་པ་བཟོས་ནས་སྡུག་བསྔལ་ལས་སྐྱོབ་པ་ཡིན། དེ་བས་ལེགས་སྦྱར་དུ་དྷརྨ་ཞེས་པ་དེ་ལ་བོད་སྐད་དུ་ཆོས་ཞེས་བརྗོད་པ་དང་། དེའི་དོན་ནི་ཆོས་བཞིན་བཅོས་པའམ་བཅོས་བསྒྱུར་གཏང་བའི་དོན་ཡིན་ནོ། །
ལན། སྤྱིར་ཆོས་ལྡན་བོད་ཀྱི་ཞིང་ཁམས་ཀུན་ཏུ་དར་བ་བཞིན་ཁམས་ཀྱི་ས་ཕྱོགས་སུ་ཡང་བསྟན་པའི་སྦྱིན་བདག་སྤྱི་སྒེར་ཅི་རིགས་ཀྱིས་འབྱོར་པ་གཏོང་བར་བརྟེན་ནས་ལོ་ལྟར་བསྙུང་གནས་དང་བཀའ་ཆོས།དུང་སྒྲུབ་སོགས་དམངས་ཚོགས་འདུས་པའི་ཆོས་སྤྱོད་བྱེད་སྒོ་ཅི་མང་འཚོག་བཞིན་ཡོད། བྱེད་སྒོ་དེ་དག་དང་ཐོག་མི་སོ་སོའི་རང་ངོས་ནས་འདོད་ཤུགས་དྲགས་པོས་བསྐུལ་སྟེ་མྱི་རྒྱུ་གཉིས་ཀ་མ་སྐུལ་དང་བླང་གིས་འཛོམས་པ་ཡིན་མོད། ལོ་ངོ་བཅུ་ཕྲག་དུ་མ་ཞིག་གི་རིང་དུ་རྒྱུན་མཐུད་བྱས་རྗེས་ད་ལྟར་གྲོང་པ་སྤྱི་དང་མི་སེར་སྒེར་སུ་ལའང་དུས་ཚོད་དེའི་ནང་དུ་སོ་སོས་ངེས་པར་དུ་བསྒྲུབ་དགོས་པའི་འོས་འགན་ཞིག་ཡིན་ཞིང་གལ་ཏེ་མ་བསྒྲུབས་ན་གཞན་ངོས་ལ་ངོ་མི་འཕྲད་པར་འགྱུར་བ་དོགས་དགོས་པ་ལྟ་བུར་གྱུར་པས་ཆད་པ་གཅོད་པ་སོགས་བཙན་གྱིས་མ་དེད་ན་ཚོགས་ལ་མི་ཡོང་བ་དང་། བཙན་གྱིས་དེད་ནའང་མི་གཞན་ལ་གླ་དངོས་སྤྲད་ནས་རང་གི་ཚབ་ཏུ་མངགས་པ་སོགས་འཁོར་ངན་པས་རྒྱལ་པོ་ལ་དཔྱ་ཁྲལ་འཇལ་བ་ལྟར་བྱས་པ་མང་། ཚོགས་སུ་བྱོན་པ་རྣམས་ཀྱིས་ཀྱང་སྔ་བཞིན་མུ་མཐུད་ནས།འཆད་པ་པོ་ཕལ་ཆེ་བས་སློབ་མའི་བློ་ལ་མ་ལྟོས་པར་གཞུང་ཟབ་མོའི་དོན་རྣམས་ཆར་འབབ་འབབ་ལྟར་གསུངས་ཤིང་ཉན་མཁན་སློབ་མ་དག་གིས་ཀྱང་སྐལ་བ་བཟང་པོ་ཟེར་བཞིན་དབྱར་དུས་ཆར་པར་སོང་ན་བརྩོན་འགྲུས་གང་ཡང་མི་དགོས་པར་རང་ཤུགས་ཀྱིས་བརླན་པར་འགྱུར་བ་ལྟ་བུའི་སྣང་བ་ཡིས་ཆོས་གྲྭར་སླེབས་པ་ཙམ་གྱིས་བློ་བདེ་བག་ཕེབས་བྱས་ནས་བླ་མའི་གསུངས་བའི་ཆོས་དོན་ལགཅིག་ཀྱང་མ་ཉན་པར། ལྡོག་ཏུ་གླེང་མོལ་བྱེད་པ་དང་མ་ཎི་བགྲང་བ།གཉིད་ཁུག་པ། བཟའ་བཏུང་བྱེད་པ་སོགས་ཀྱིས་ཉི་མ་ཟད་ཐབས་བྱས།དགོང་མོར་ཁྱིམ་མི་ཚོས་དེ་རིང་བླ་མས་ཅི་ཞིག་གསུངས་སམ་ཞེས་དྲིས་ན་དཀོན་མཆོག་གསུམ་བླ་མ་ཞལ་ནི་བདེ་མོ་ཞིག་འདུག་ཟེར་རྒྱུ་ལས་དོན་གང་ཡང་གོ་མེད་པ་དེ་རེད། སྤྱིར་བཏང་ཆོས་གསུངས་པ་གོ་ནས་ལ་དུ་མ་བསྒྲུབས་ན་ཕན་ཐོགས་ཆེན་པོ་མེད་པས་འགྱོད་དགོས་པ་ཞིག་ཡིན་ལ། ང་ཚོས་ནི་ཆོས་བསྒྲུབ་པ་ལྟ་ཅི། ཅི་ཞིག་གསུང་ཡོད་པའང་མ་ཤེས་ནས་ཆོས་གྲྭ་ལ་སྡོད་ཁུལ་བྱེད། དེ་བས་མི་ལོ་སུམ་ཅུ་ལྷག་ཏུ་གྲོང་པ་སོ་སོས་སྨྱུང་གནས་སོགས་དམ་ཆོས་འཆད་ཉན་གྱི་བྱེད་སྒོ་རབ་དང་རིམ་པ་མཛད་མཐར་སློབ་མ་ཕལ་ཆེས་ད་དུང་ལས་ལམ་བཅུའི་རྣམ་གྲངས་ཙམ་ཡང་བགྲང་མ་ནུས་པ་དང་དཀོན་མཆོག་གསུམ་གྱི་མཚན་བརྗོད་མི་ཤེས་པར་ཆགས་ཡོད་པ་དང་། ཁྱད་པར་དུ་ས་ཆ་འགའ་རེ་ན་བཀའ་ཆོས་བསྙུང་གནས་ཚོགས་པའི་དུས་ལྤགས་རིགས་སྤུ་རིགས་དང་གསེར་དངུལ་གཡུ་རིགས། དཀར་ཟས་དམར་ཟས་སོགས་རང་ལ་ཡོད་པ་ཐམས་ཅད་ཁྱེར།མེད་པ་སྣ་ཚོགས་གཡར་ནས་ཚོགས་སུ་བཤམས་ཏེ་མགོ་རྣ་འགྲན་རྩོད་བྱས་པ་སྟེ།ཆོས་ཚིག་ཅིག་ཀྱང་མ་གོ་ཡང་བཀའ་ཆོས་དང་བསྙུང་གནས་ཀྱི་དུས་ལ་ཁྱིམ་ཚང་སོ་སོའི་རྒྱུ་ནོར་ཤོམ་ར་ངོམ་ས་དང་མགོ་རྣ་རྩོད་པའི་གོ་སྐབས་བཟང་པོ་ཞིག་ཏུ་ངོས་འཛིན་བྱེད་བཞིན་ཡོད། དེ་ལས་ཀྱང་ཡིད་ཕམ་པ་ནི་ས་ཆ་མང་པོར་སྟོན་པའི་ན་བཟའ་བཀླུབས་པའི་རབ་བྱུང་དང་བཙུན་མ་མི་ཉུང་བས་ཀྱང་མི་ཚེ་ཧྲིལ་བོར་ཆོས་དང་དབང་གི་འོག་ཏུ་སོང་མཐར་དཀོན་མཆོག་ངོ་མ་ཤེས་པ་དང་སྐྱབས་འགྲོའི་བསླབ་བྱ་གང་ཡིན་མི་མཁྱེན་པར་ལུས་ཡོད་པ་ནི་མཐོང་ཆོས་དངོས་ཡོད་ཀྱི་གནས་ཚུལ་རེད།སྤྱིར་ནང་པ་སངས་རྒྱས་ཀྱི་ཆོས་ནི་ཆོས་ལུགས་གཞན་འགའ་རེ་ལྟར་ཕྱིའི་རྣམ་པ་ཙམ་དང་རྒྱུ་མཚན་གླེང་རྒྱུ་མེད་པའི་དད་པ་ཙམ་མ་ཡིན་པར་ཆོས་ཀྱི་ནང་དོན་ལ་གོ་བ་ལེན་ཞིང་བློ་རིག་གིས་བརྡར་ཤ་བཅད་དེ་རྒྱུ་མཚན་ལ་བརྟེན་ནས་ཉམས་སུ་བླང་དགོས་པ་ཞིག་ཡིན། དེ་བས་གོང་རིགས་ཀྱི་གནས་ཚུལ་དེ་དག་རྒྱུན་འབྱམས་སོང་ན་མ་མཐའང་རང་ཉིད་ཀྱི་གནས་སྐབས་དགེ་བའི་རྒྱུ་ལ་འབྲས་བུ་ཆུང་བར་འགྱུར་བ་དང་མཐར་ཐུག་མི་རབས་རྗེས་མ་ལ་སངས་རྒྱས་ཀྱི་ཆོས་ནི་ཆོས་ལུགས་གཞན་དང་ཁྱད་པར་ཅི་ཡང་མེད་པ་ཕྱིའི་དད་པ་ཙམ་ཞིག་ཡིན་པའི་གོ་བ་ནོར་འཁྲུལ་ཅན་བསྟན་པའི་སྐྱོན་གཉིས་འབྱུང་བ་ངེས། དེར་བརྟེན་བཀའ་ཆོས་འཆད་པ་ནི་བླ་མས་སློབ་མ་ལ་ཆོས་ཀྱི་ནང་དོན་སློབ་ཁྲིད་བྱེད་པ་ཡིན་པས་བླ་སློབ་གཉིས་ཕྱོགས་ཀྱིས་ནང་དོན་གོ་བའི་ཐོག་ནས་བརྡ་འཕྲོད་པར་བྱེད་པ་དེ་གཙོ་ཆེའོ།།
ལན། སངས་རྒྱས་ཀྱི་ཆོས་ནི་ཆོས་བྱེད་མཁན་རང་གི་སེམས་ཐོག་ནས་ཉམས་ལེན་བྱེད་དགོས་པ་ཞིག་ཡིན། ཉམས་ལེན་བྱེད་པ་ལ་ངེས་པར་དུ་ཤེས་དགོས་པ་དང་། ཤེས་དགོས་ན་ངེས་པར་དུ་སློབ་སྦྱོང་བྱེད་དགོས་པ་རེད། དེ་བས་ནང་པ་སངས་རྒྱས་པའི་ཆོས་པ་ཞིག་བྱེད་པ་ཡིན་ན། སངས་རྒྱས་ཀྱི་ཆོས་ལ་སློབ་སྦྱོང་བྱ་རྒྱུ་དེ་ཧ་ཅང་གལ་ཆེན་པོ་རེད། འོན་ཀྱང་ང་ཚོ་བོད་མི་ཚོ་ཆོས་ལ་དད་པ་ཤུགས་ཆེན་ཡོད་པ་ཙམ་ལས། ནང་ཆོས་སློབ་སྦྱོང་བྱེད་རྒྱུར་དོ་སྣང་མི་བྱེད་པ་ཤིན་ཏུ་མང་། དཔེར་ན་བོད་རིགས་མང་ཚོགས་རྣམས་ལ་དབང་སྐུར་ཞེས་བརྗོད་ན་མི་མང་པོ་འཛོམས་ཏེ་བླ་མའི་མདུན་དུ་རུག་རུག་ལྟ་བུ་བྱས་ནས་ཤིན་ཏུ་དགའ་པོ་བྱེད་པ་དང་། གཞི་བདག་གསོལ་བ་དང་། ཞབས་བརྟན་འབུལ་བ། རྟེན་གསོ་རབ་གནས་སོགས་ཀྱི་བྱེད་སྒོར་རྒན་གཞོན་བར་གསུམ་གྱི་མི་ཚོགས་གྲོག་ཚང་བརྡོལ་བ་བཞིན་དུ་མང་མོད། འོན་ཀྱང་ནང་ཆོས་སློབ་ཁྲིད་དང་། ཆོས་ལ་འགྲེལ་བཤད། དཔེ་ཆ་འཆད་ཁྲིད་སོགས་ནང་ཆོས་སློབ་སྦྱོང་བྱེད་པའི་བྱེད་སྒོར་རྒན་འཁོགས་ཉུང་ཙམ་ལས་མེད། ཡོང་མཁན་ཚོས་ཀྱང་ཉོབ་མདངས་བསྟན་པ་དང་། གླེང་མོལ་བྱེད་པ། ལྟོ་ཟས་ཟ་བ། གཉིད་བྲོ་བ། ཁ་འདོན་འདོན་པ། དོན་མེད་རྣམ་གཡེང་བྱེད་པ་ལྟ་བུ་སྟེ།དད་པ་ཤུགས་དྲགས་བྱེད་པ་ཙམ་ལས་ནང་དོན་གོ་བ་ལེན་པ་ལ་དོན་གཉེར་དེ་ཙམ་མི་བྱེད་པ། སློབ་སྦྱོང་བྱེད་པ་ལ་སྤྲོ་བ་དེ་ཙམ་མེད་པ། ཆོས་དོན་ལག་ལེན་བསྟར་བར་དོ་སྣང་མི་བྱེད་པར་སྡོད་བཞིན་ཡོད། ནུབ་ཕྱོགས་པ་ལྟ་བུ་ནང་པའི་ཆོས་ལ་དོ་སྣང་བྱེད་མཁན་གཞན་པ་ཚོས།སློབ་སྦྱོང་བྱ་རྒྱུར་ཧ་ཅང་གལ་ཆེར་བྱེད་པ་རེད། ཁོ་ཚོས་བླ་མས་ཆོས་འགྲེལ་བཤད་རྒྱག་དུས་སྒྲ་ཕབ་པ་དང་ཟིན་བྲིས་བཀོད་པ་སོགས་ཅི་དྲག་གང་དྲག་གིས་ནང་དོན་གོ་བ་ལེན་པར་དོ་སྣང་ཆེན་པོ་བྱེད་པར་མཐོང་། མདོར་ན་ང་ཚོ་བོད་མིའི་སྤྱི་ཚོགས་སུ་ཆོས་ལ་དད་པ་བྱེད་པ་ཙམ་ལས་དོན་གོ་བ་ལེན་པར་འབད་བརྩོན་མི་བྱེད་ཅིང་ཆོས་སྒྲུབ་པ་ཕལ་ཆེ་ནེ་ཙོའི་ཁ་འདོན་གྱི་ལུགས་སྲོལ་མ་དག་རྒྱུན་འབྱམས་སུ་སོང་བས་མི་ཚོས་སློབ་སྦྱོང་བྱས་ཏེ་ཆོས་ཀྱི་དོན་གོ་བ་ལེན་པ་ལ་འབད་བརྩོན་བྱ་རྒྱུ་དེ་ཤིན་ཏུ་ནས་ཉུང་དྲགས་འདུག དེ་ནི་ནོར་འཁྲུལ་ཆེན་པོ་ཞིག་དང་རྗེས་ལུས་ཀྱི་རྣམ་པ་ཁོ་ནར་ཟད་པས་ཆོས་ཉན་སྐབས་ངེས་པར་དུ་ནང་དོན་གོ་བར་དོ་སྣང་བྱས་ནས་འབད་པ་བྱེད་དགོས། དཔེ་ཆ་བལྟ་བར་དོ་སྣང་དང་། སློབ་སྦྱོང་བྱེད་པར་དོ་སྣང་བྱ་རྒྱུ་ནི་ཧ་ཅང་གལ་ཆེན་པོ་ཡིན། སློབ་སྦྱོང་མ་བྱས་ན་ཆོས་ཀྱི་ནང་དོན་གོ་ཐུབ་པ་མིན། ཆོས་ཀྱི་ནང་དོན་མ་གོ་ནས་ཆོས་བསྒྲུབ་ན་དེ་དག་ཆོས་རྣམ་དག་ཅིག་ལྟ་ཅི། ཆོས་ཀྱི་ཕྱོགས་སུ་འགྲོ་བའང་ཤིན་ཏུ་དཀའ། དེ་བཞིན་དོན་མ་ཤེས་ན་ཁ་ནས་མ་ཎི་བགྲང་པ་དང་ལུས་ཀྱིས་བསྐོར་བ་རྒྱག་པ་གཅིག་པུས་སངས་རྒྱས་པའི་ཆོས་པ་རྣམ་དག་ཞིག་ལ་མི་འགྱུར་ཏེ། བདག་ཉིད་ཆེན་པོ་པོ་ཏོ་བས། བཀའ་དང་བསྟན་བཅོས་གསུངས་པ་ཐམས་ཅད་ཀྱང་། །སེམས་རྒྱུད་འདུལ་བའི་ཐབས་སུ་གསུངས་བ་ཡིན། །སེམས་མ་འགྱུར་ན་ལུས་ངག་དགེ་སྦྱོང་ཀུན། །བསྐལ་པར་བསྒྲུབ་ཀྱང་ཐར་བའི་རྒྱུར་མི་འགྱུར། །ཞེས་གསུངས་པ་བཞིན་ཡིན་ནོ། །
ལན། དཔེར་ན་སྔར་བླ་ཆེན་འབྲོམ་རིན་པོ་ཆེ་ཡིས་མི་ཞིག་གིས་ཚྭ་ཁང་ལ་སྐོར་བ་རྒྱག་བཞིན་ཡོད་པ་གཟིགས་ནས་དེ་ལ་ཚྭ་ཁང་སྐོར་བ་བཟང་མོད་དེ་ལས་ཆོས་ཤིག་བྱེད་ན་དགའ་ཞེས་གསུངས། མི་དེས་ཚྭ་ཁང་བསྐོར་བ་ལས་དཔེ་ཆ་ཀློག་ན་བཟང་བ་འདྲ་བསམས་ནས་དཔེ་ཆ་བཀླགས་ནས་བསྡད། ཡང་འབྲོམ་གྱིས་དཔེ་ཆ་ཀློག་པའང་བཟང་མོད་དེ་ལས་ཆོས་ཤིག་བྱེད་ན་དགའ་གསུངས། ཁོས་འདི་ཡང་མ་འགྲིག་པ་འདྲ། དེ་ལས་སྒོམ་ཞིག་རྒྱབ་ན་ཆོས་བྱེད་པར་ངེས་པར་ཡིན་བསམས་ནས་སྒོམ་རྒྱགཀྱང་འབྲོམ་གྱིས་སྒོམ་རྒྱག་པ་བཟང་མོད་དེ་ལས་ཆོས་ཤིག་བྱས་ན་དགའ་ཞེས་གསུངས་བས། ཁོས་འོ་ན་ཆོས་བྱེད་ལུགས་གང་འདྲ་ཞིག་དགོས་ཞེས་ཞུས་པ་ལ་ཚེ་འདིར་མ་ཆགས་པར་བློ་ཆོས་སུ་འགྲོ་བར་གྱིས་ཞེས་ཆོས་སྒྲུབ་པ་བསམ་བློར་རག་ལས་ཤིང་། ཆོས་དང་ཆོས་མ་ཡིན་པའི་ས་མཚམས་དང་།ཆོས་གཤའ་མ་ཡིན་མིན་ནི་ཚེ་འདི་བློས་ཐོངས་མ་ཐོངས་ལ་ཐུག་པ་དང་།ཆོས་ཁ་དོན་དང་འཇིག་རྟེན་གཉིས་མཉམ་དུ་འོང་ཡང་ཆོས་ཚེ་འདི་བློས་བཏང་བ་དང་འཇིག་རྟེན་ཚེ་འདི་ལྷུར་ལེན་པ་གཉིས་མཉམ་དུ་མི་འོང་བས། ཕྱག་དང་ཁ་དོན་སྒོམ་སོགས་ཆོས་བྱེད་པ་ཐམས་ཅད་ཚེ་འདིའི་སྣང་ཤས་ལྡོག་དགོས་པའི་དོན་གསལ་པོར་བསྟན། དེང་སྐབས་ཆོས་ཉམས་ལེན་ནམ་ལག་ལེན་བྱེད་པ་ཟེར་སྐབས་མང་པོས་ལུས་ཀྱི་གྱོན་པ་བསྒྱུར་ཞིང་དགོན་པར་བསྡད་ནས་ཁ་འདོན་བཏོན་པ་ཙམ་བྱེད་སྲིད་མོད། དེ་ལ་ཆོས་ཉམས་ལེན་བྱ་བ་ཟེར་བ་མིན་ལ་དེ་དག་ཆོས་སུ་འགྲོ་བའི་ངེས་པའང་མེད།ཆོས་སྒྲུབ་ཟེར་བ་ལ་སྤྱིར་བཏང་སེམས་ཀྱི་ཐོག་ནས་བསམ་མནོ་གཏོང་ཤེས་པ་ཞིག་དགོས། བསམ་བློ་གཏོང་ཤེས་ན་ད་གཟོད་ལུས་ངག་གི་སྤྱོད་པ་ཚང་མ་ཆོས་དང་མཐུན་པ་ལ་འཇུག་ཐུབ་པ་ཡིན། བསམ་བློ་གཏོང་མ་ཤེས་ན་ཕྱག་བསྐོར་བྱེད་པའམ། སྒོམ་རྒྱབ། ཁ་འདོན་བཏོན། མྱི་ཚེ་ཧྲིལ་བོ་མཆོད་ཁང་ནང་དུ་བསྡད་ནའང་ཕན་ཐོགས་ཅི་ཞིག་ཡོད། དེ་བས་ཆོས་ལག་ལེན་བྱེད་པ་ལ་དཀོན་མཆོག་ལ་སྐྱབས་འགྲོ་དང་། ལས་རྒྱུ་འབྲས་ལ་བརྩི་སྲུང་། གཞན་ཕན་སེམས་བསྐྱེད་རྣམས་ཤེས་པའི་བསམ་པ་དེ་གལ་ཆེ་ཤོས་སུ་གནས་ཡོད། འདས་ཟིན་པའི་ལོ་ཟླར་བོད་མིའི་ནང་དུ་དེ་ལྟ་བུར་བསམ་བློ་བཏང་ནས་ལུས་སེམས་ཀྱི་བདེ་བ་རྙེད་པ་མང་པོ་ཡོད་ཀྱང་།མང་ཚོགས་སྤྱིས་དེ་ལྟར་ལག་ལེན་བྱེད་ཐུབ་པ་དཀའ་བས། དེ་ཚོས་འཇིག་རྟེན་ཡ་རབས་ཚུལ་མཐུན་གྱིས་འཚོ་བ་སྤྱོད་པ་དང་། ཐོན་སྐྱེད་བྱ་བ། རྩེད་འཇོར་རོལ་བ་སོགས་ཡ་རབས་ཀྱི་སྤྱོད་པ་དེ་དག་ཆོས་དང་མཉམ་སྤྱོད་བྱེད་ཐུབ་པ་ཡིན་པས་རྒྱུན་དུ་ཆོས་ཀྱི་སེམས་དང་མ་བྲལ་བས་དེ་ལྟར་བྱ།གཡོ་སྒྱུ་ཁྲམ་རྐུ་སོགས་མ་རབས་ཀྱི་འཚོ་བ་སྤྱོད་ཐབས་རྣམས་ནི་ནང་པའི་ཆོས་དང་འགལ་ཞིང་མཐུན་ཐབས་མེད་པས་སྒོ་ཀུན་ནས་སྤོང་བར་བྱ་དགོས། རགས་པར་བཤད་ན་ཆོས་ཞེས་པ་ནི་སྒོ་གསུམ་ཡ་རབས་ཀྱི་བྱ་བ་ཞིག་ལ་འཇོག་ཅིང་། དེ་བྱས་པས་འཇིགས་པ་གང་ཡང་རུང་བ་ལས་སྐྱོབ་པའམ་འཛིན་པར་བྱེད་པས་ན་ཆོས་ཞེས་བརྗོད་པ་ཡིན། དེ་འདྲའི་བྱ་བ་ལག་ལེན་བྱས་པ་ལ་ཆོས་ལག་ལེན་བྱེད་པ་ཟེར། དེ་བས་རང་གིས་ཆོས་ཤེས་པར་བྱས་ཏེ་བསྒྲུབས་ན་ཁྱིམ་དུ་གནས་པ་ལའང་ཐར་བ་ཡོད་པ་དང་། མ་བསྒྲུབས་པའམ་མ་ཤེས་ལོག་སྒྲུབ་བྱས་ན་དགོན་དང་དབེན་གནས་སོགས་གང་ན་བསྡད་ཀྱང་ངན་སོང་དུ་ལྷུང་བའི་རྒྱུར་འགྲོ་ལ། དེ་འདྲ་སོང་བའི་དཔེར་སྔོན་ཆད་ལ་ཡང་མང་པོ་མཐོང་རྒྱུ་ཡོད་དོ། །
ལན། ཕྱག་འཚལ་བ་དང་སྐོར་བ་བྱེད་པ་སོགས་ཀུན་སློང་གིས་དགེ་བ་ཡིན་པས་དེ་རིགས་ཀྱི་དགེ་བ་སྒྲུབ་པ་རྣམས་ལ་འབྲས་བུ་ཡིད་དུ་འོང་བ་འབྱུང་དང་མི་འབྱུང་ནི་ཀུན་སློང་འཆོས་ཚུལ་ལ་རག་ལས་པ་སྟེ། ཀུན་སློང་ཉོན་མོངས་སོགས་ཀྱིས་ཀུན་ནས་བསླངས་ཏེ་ཐོས་བསམ་སྒོམ་གསུམ་བྱས་ཀྱང་འབྲས་བུ་རྣམ་སྨིན་ཡིད་དུ་མི་འོང་བ་ཆེན་པོ་འབྱིན་ཞིང་། དགེ་སེམས་བཟང་པོས་ཀུན་ནས་བསླངས་ན་སྲོག་གཅོད་སོགས་མི་དགེ་བ་བྱས་ཀྱང་ཚོགས་རླབས་ཆེན་པོ་རྫོགས་པ་ཡོད་དེ། དཔེར་ན། སྔར་བདག་ཅག་གི་སྟོན་པ་ཐུགས་རྗེ་ཅན་སྔོན་སློབ་པ་ལམ་གྱི་གནས་སྐབས་དེད་དཔོན་སྙིང་སྟོབས་ཆེན་པོའི་སྐྱེ་བ་བཞེས་ཏེ་ཚོང་བ་ལྔ་བརྒྱ་དང་མཉམ་དུ་རྒྱ་མཚོ་ནས་རིན་པོ་ཆེ་བླངས་ཏེ་ཕྱིར་ཡུལ་དུ་ཕེབས་པའི་ལམ་བར། མི་ནག་མདུང་ཐུང་ཅན་ཞེས་པའི་གཡོ་ཅན་ཞིག་གིས་ཚོང་པ་རྣརྣམས་གསད་པར་བརྩམ་པ་ལ། དེད་དཔོན་གྱིས་གནས་སྐབས་ཚོང་པ་རྣམས་ཀྱི་སྲོག་སྐྱོབ་པ་དང་།ཕུགས་སུ་མདུང་ཐུང་ཅན་ངན་སོང་ལས་སྐྱོབ་པ་ལ་སྙིང་རྗེ་ཆེན་པོསབསྒྲལ་བར་མཛད་པས་བསྐལ་ཆེན་བཞི་ཁྲིའི་ཚོགས་རྫོགས། སྤྱིར་སྲོག་གཅོད་པའི་ལས་ཀྱིས་ཚོགས་རྫོགས་མི་སྲིད་ཀྱང་། དེ་ནི་ཁོང་གི་ཀུན་སློང་སྙིང་རྗེ་སྟོབས་ཆེ་བའི་འབྲས་བུས་ཚོགས་རླབས་ཆེན་པོ་རྫོགས་པ་ཡིན།ཡང་སྔོན་རྒྱ་གར་ན་རྒྱལ་རིགས་དང་བྲམ་ཟེའི་བྱིས་པ་སྤྲང་པོ་གཉིས་ཡོད་ཅིང་། བྲམ་ཟེའི་བྱིས་པ་གསོལ་ཇ་མ་བཞེས་པའི་སྔོན་དུ་བསླང་དུ་ཕྱིན་ཡང་དགེ་འདུན་རྣམས་ཀྱིས་ཞལ་ཟས་མ་གསོལ་གོང་ཟས་ཀྱི་ཕུད་མི་སྦྱིན་པས་ཅི་ཡང་མ་རྙེད། རྒྱལ་རིགས་ཀྱིས་ཞལ་ཟས་གསོལ་ནས་ལྷག་མ་འཕོ་རན་དུས་བསླང་དུ་ཕྱིན་པས་མང་པོ་ཐོབ། དེས་བྲམ་ཟེའི་བྱིས་པ་ལ་ཁྱོད་ཀྱིས་ཅུང་ཟད་རྙེད་དམ་དྲིས་པས། བྲམ་ཟེའི་བྱིས་པས་མ་ཐོབ་པས་ཁྲོས་ཏེ་ང་ལ་དབང་ཡོད་ན་ཤྰཀྱའི་དགེ་སྦྱོང་ཐམས་ཅད་མགོ་དྲུང་ནས་བཅད་དེ་ས་ལ་འདོར་འདོད་ཟེར། རྒྱལ་རིགས་དེས་མང་དུ་རྙེད་པས་དད་པ་སྐྱེས་ཏེ།ང་ལ་འབྱོར་པ་ཡོད་ན་ཉིན་རེ་བཞིན་སངས་རྒྱས་དགེ་འདུན་དང་བཅས་པ་ལ་ཞལ་ཟས་རོ་བརྒྱ་ལྡན་པ་འབུལ་འདོད་ཟེར། དེ་ལྟར་གླེང་མོལ་བྱེད་བཞིན་བྱུང་ཏེ་ཤིང་སྡོང་ཞིག་གི་དྲུང་དུ་ཉལ་བ་དང་། ཤིང་རྟ་འཁྱམས་པོ་ཞིག་གི་འཁོར་ལོས་བྲམ་ཟེའི་བྱིས་པའི་མགོ་བཅད་ཤོར་རོ། །དེའི་ཚེ་དེ་ལ་ཚོང་དཔོན་བུ་མེད་པ་ཞིག་ཤི་པ་དང་། ཁྱིམ་པ་ཐམས་ཅད་ཀྱིས་སུ་ལ་བསོད་ནམས་ལྡན་ན་ཚོང་དཔོན་དུ་བསྐོ་ཞེས་བརྟག་པས། རྒྱལ་རིགས་ཀྱི་བྱིས་པ་ཤིང་གི་གྲིབ་མར་ཉལ་ཡོད་ཅིང་། ཤིང་གཞན་རྣམས་ཀྱི་གྲིབ་མ་ཡོལ་ཟིན་ཡང་བྱིས་པ་ཉལ་བའི་གྲིབ་མ་ཡོལ་མེད་པར་མཐོང་སྟེ་ཚོང་དཔོན་དུ་བསྐོས་སོང་བའི་ལོ་རྒྱུས་ལྟ་བུའོ། །དེ་བཞིན་དགེ་བ་སྒྲུབ་པ་ཆོས་སུ་འགྲོ་མིན་དང་འབྲས་བུ་ཆེ་ཆུང་ཡང་ཀུན་སློང་གིས་ཁྱད་པཔར་ལ་ཐུག་པ་ཡིན་ཏེ་དཔེར་ན། མི་བཞི་ཡིས་ཀུན་སློང་མི་འདྲ་བ་སོ་སོ་སྟེ།གཅིག་གིས་ཀུན་སློང་བྱང་ཆུབ་ཀྱི་སེམས་དང་། གཅིག་གིས་ངེས་འབྱུང་། གཅིག་གིས་འཇིག་རྟེན་ཕྱི་མ་དོན་གཉེར་ཙམ།གཅིག་གིས་ཚེ་འདི་ལ་ཚེ་རིང་བ་དང་ནད་མེད་པ་སོགས་དོན་དུ་སྨོན་ནས་སྒྲོལ་མ་ཚར་གཅིག་མཉམ་འདོན་བྱས་ན། བཞི་པོས་མཉམ་དུ་ཚར་གཅིག་བཏོན་པ་འདྲ་ཡང་། དང་པོ་དེ་སེམས་བསྐྱེད་ཀྱིས་ཟིན་པས་རྫོགས་བྱང་གི་རྒྱུ་དང་། རྒྱལ་སྲས་ཀྱི་སྤྱོད་པར་འགྱུར་ཞིང་ཐེག་ཆེན་གྱི་ཆོས་སུ་སོང་། གཉིས་པས་ནི་ངེས་འབྱུང་གིས་ཟིན་པས་ཐར་བའི་རྒྱུ་དང་འཁོར་བའི་གཉེན་པོར་འགྱུར་ཞིང་སྐྱེས་བུ་འབྲིང་གི་ཆོས་སུ་སོང་། གསུམ་པས་ནི་ཐར་བ་དང་ཐམས་ཅད་མཁྱེན་པའི་རྒྱུ་མ་སོང་ཡང་ངན་འགྲོ་ལས་ལྡོག་ཐབས་དང་སྐྱེས་བུ་ཆུང་ངུའི་ཆོས་སུ་སོང་། དེ་གསུམ་པོ་ནི་འབྲས་བུ་ཆེ་ཆུང་མི་འདྲ་ཡང་ཕྱི་མ་དོན་དུ་གཉེར་པས་ཆོས་སུ་སོང་བ་ཡིན།བཞི་པས་ནི་ཚེ་འདིའི་དོན་ཙམ་དུ་གཉེར་བས་གཞན་རྣམས་ལྟ་ཅི། ཆོས་སུ་ཡང་སོང་མེད་པ་ལྟ་བུའོ།།དེ་བཞིན་ཇོ་བོ་ཆེན་པོ་ལ། ཚེ་འདིའི་བདེ་སྐྱིད་དང་རྙེད་བཀུར་འདོད་ནས་ལས་བྱས་པ་རྣམས་ལ་འབྲས་བུ་ཅི་མཆིས་ཞུས་པས། འབྲས་བུ་དེ་ཁོ་ན་ཉིད་མཆིས་གསུངས།ཚེ་ཕྱི་མ་ལ་ཅི་མཆིས་ཞུས་པ་ལ། དམྱལ་བ་མཆི། ཡི་དྭགས་མཆི། དུད་འགྲོ་མཆི་ཞེས་གསུངས་པ་ལྟར་རོ། །གཞུང་དག་ཏུ་ལྕི་བ་ཆུ་ཡིས་ཁྱེར་ཏེ་མཆོད་རྟེན་སོགས་ལ་སྐོར་བ་རྒྱག་པའི་དབང་གིས་ལྕི་བའི་ཐོག་ཏུ་གནས་པའི་འབུ་སྲིན་ལ་དགེ་བའི་འབྲས་བུ་བྱུང་བ་སྟེ།ཀུན་སློང་མེད་པར་འབྲས་བུ་འབྱུང་བ་ལྟ་བུར་བཤད་པ་ནི་ཞིང་ཁྱད་པར་ཅན་གྱི་སྟོབས་ཡིན་ནོ། །
ལན། དེང་སང་དཔལ་འབྱོར་གྱིས་བདེ་བ་བསྐྲུན་པར་འདོད་པའི་སྤྱི་ཚོགས་སུ་མི་རྣམས་ཀྱིས་སྒོར་མོའི་ནུས་པ་ལ་ཚད་ལས་བརྒལ་བའི་གཙིགས་ཆེན་བྱེད་བཞིན་ཡོད་པ་དང་འཕྲུལ་ཆས་ཀྱི་འཕེལ་རྒྱས་ལ་བརྟེན་ནས་མིའི་ལུས་ཀྱི་རྩོལ་བ་ཙམ་ཉུང་དུ་འགྱུར་བར་བརྟེན་དད་ལྡན་སྐྱ་སེར་མང་པོས་ཀྱང་ཐད་ཀར་སྒོར་མོ་ལ་བརྟེན་ནས་བདེ་འགྲོ་དང་ཐར་བ་ཐོབ་པའི་རེ་བ་འཆང་བཞིན་ཡོད། དཔེར་ན་གཞན་ནོར་བརྐུས་པའི་ཆ་ཤས་ཤིག་ཆོས་ཕྱོགས་སུ་བཏང་སྟེ་སྡིག་པ་བཤགས་ཐུབ་པར་འདོད་པ་དང་། རང་གིས་ལུས་ངག་ཡིད་ཀྱིས་འབད་རྩོལ་གང་ཡང་མ་བྱེད་པར་གཞན་ལ་གླ་ཆ་སྤྲད་དེ་རང་གི་ཚབ་ཏུ་ཆོས་སྒྲུབ་བཅུག་པ་དང་། རངཉིད་ལུས་ངག་ཡིད་གསུམ་གྱི་མི་དགེ་བའི་ལས་རྣམས་གཏན་ནས་མི་སྡོམ་པར་སྒོར་མོ་འབོར་ཆེན་བཏང་ནས་ཆོས་པར་བརློམ་པ་དང་རྟོགས་པ་ཡོད་པར་བརྫུ་བ།རང་ཉིད་ལ་དེ་ལས་མཐོ་བའི་ཁེ་སྤོགས་ཐོབ་ཕྱིར་དོན་དང་མི་མཐུན་པའི་རྟེན་དང་སློབ་ར་སོགས་བཙུགས་ནས་གཞན་དོན་སྒྲུབ་ཁུལ་རློམ་པ། ནོར་ལྡན་གྱི་རྐུན་མ་རྣམས་བླ་སྤྲུལ་ཚོའི་སྐུ་མགྲོན་དུ་འགྱུར་ཞིང་བསྟན་པའི་སྦྱིན་བདག་ཏུ་བསྔགས་ལ། དེ་དག་གདམས་ངག་སྣོད་དུ་རུང་བའི་སློབ་མའི་གཙོ་བོར་བཟུང་བ། སྲས་ཀྱི་གཙོ་ཕལ་སྒོར་མོ་མང་ཉུང་གིས་ཕྱེ་བ།ཚོགས་སུ་མིང་ནས་འབོད་ན་ཞལ་འདེབས་མང་ཙམ་འབྱུང་ལ་མ་འབོད་ན་ཉུང་དུ་འགྲོ་བ། ནང་གི་ཤེས་རྟོགས་དོར་ཏེ་ཕྱིའི་སྤྲོས་པར་བརྟེན་ནས་བླ་མར་བརྟག་པ། གྲྭ་པ་དག་གིས་ཤེས་རིག་ལ་མ་བརྩོན་ནས་སྒོར་མོར་བརྩོན་པ། བླ་སྤྲུལ་དག་གིས་ཆོས་དོན་ལ་མ་བརྩོན་པར་དཔལ་འབྱོར་ལ་བརྩོན་པ་དང་ཐོབ་གོ་གནས་ཀྱི་རྩོད་པའི་སླད་དུ་དམ་ཆོས་ལ་གང་མོས་བརྙས་བཏགས་དང་དགེ་འདུན་ཕྱོགས་འཐབ་བྱས་པས་ཡུལ་དགོན་ནང་འཁྲུག་དང་དགོན་པ་ཁ་བྲལ་གཏོང་བ། དགོན་པས་རིག་གནས་ལ་མ་བརྩོན་པར་ཁང་ལས་སོགས་ཀྱིས་མགོ་རྣ་ཁོ་ན་ལ་བརྩོན་པ། གྲོང་ཆོག་སྐབས་སུ་ཡུལ་མི་ཚོས་ཆོས་བསྒྲུབས་ནས་རང་སེམས་ལ་འགྱུར་ལྡོག་ཨེ་ཡོང་མ་བལྟས་ཤིང་དགེ་འདུན་ལའང་དད་སེམས་ཀྱིས་མ་ཟིན་པར་གཙོ་བོར་དངུལ་ཕར་སྤྲད་ནས་གེགས་ཀྱི་འཁྱག་ལྟོགས་སེལ་བྱེད་ཆོས་ཀྱི་ཟས་གོས་ཚུར་ཉོས་པ་ལྟ་བུའི་འཁྱེར་སོ་ཞིག་དང་།དགེ་འདུན་ཚོས་ཀྱང་དགེ་སེམས་དང་སྙིང་རྗེ་སོགས་ཀྱི་དགོངས་པ་མ་ཟིན་པར་རང་གི་ཆོས་ཚིག་ཀློག་ཟློས་ཤེས་པ་ཙམ་གྱི་ཤེས་རིག་དེ་བཙོང་ནས་རིན་གོང་ལེན་པ་ལྟ་བུའི་སྣང་བ་ཙམ་དུ་ཟད་པ། སྐྱ་སེར་ཕལ་ཆེས་དམ་ཆོས་གཞན་ནོར་བླང་བའི་ཐབས་ལམ་དུ་འཛིན་པ་སོགས་ཀྱི་གནས་ཚུལ་ཇེ་མང་དུ་འགྲོ་བ་ལྟ་བུ་སོགས་མདོར་ན་འཇིག་རྟེན་མི་ཆོས་ཀྱི་དོན་ལ་གནས་སྐབས་འབྱོར་བས་བསྒྱུར་བའི་དཔེར་རྣམས་ལྷ་ཆོས་དགེ་བར་འདྲེན་པ་མང་ངོ་། །སྤྱིར་ཐར་བ་དང་ཐམས་ཅད་མཁྱེན་པའི་གོ་འཕང་ཐོབ་པར་བསོད་ནམས་ཀྱི་ཚོགས་དང་ཡེ་ཤེས་ཀྱི་ཚོགས་རྒྱ་ཆེན་བསོག་དགོས་མོད། འོན་ཀྱང་ཐོབ་དང་སྙན་གྲགས་ཀྱིས་བཟུང་བའི་སྤྱོད་པ་དེ་དག་ཐར་བའི་ལམ་དུ་འགྲོ་བ་ལྟ་ཅི།ཆོས་ཀྱི་ཕྱོགས་སུ་འགྲོ་བའང་དཀའོ། །
ལན། སངས་རྒྱས་ཀྱི་ཆོས་བྱེད་པའི་སྒོ་ལ་ལུས་ཀྱིས་ཆོས་བྱེད་པ་དང་། ངག་གིས་ཆོས་བྱེད་པ། ཡིད་ཀྱིས་ཆོས་བྱེད་པ་གསུམ་ཡོད། དེ་གསུམ་པོ་ལས་ཆེས་གལ་ཆེ་བ་ནི་ཡིད་ཀྱིས་ཆོས་བྱེད་པ་དེ་ཡིན།ཡིད་ཀྱིས་ཆོས་བྱེད་པའང་བསམ་པ་རྣམ་དག་གིས་བྱེད་པ་དེ་ཧ་ཅང་གལ་ཆེ་བ་ཡིན། རྒྱུ་མཚན་གང་ཡིན་ཞེ་ན། སྟོན་པ་ཐུབ་པའི་དབང་པོའི་ཆོས་འདི་ནི་སེམས་ཀྱི་ནང་ནས་བསྒྲུབ་དགོས་པའི་ཆོས་ལུགས་ཤིག་ཡིན་པས་ལུས་དང་ངག་དང་ཡིད་བཅས་གསུམ་པོ་ལས་སྒོ་གང་གིས་ཆོས་བྱེད་པ་ཡིན་ཡང་གཙོ་བོར་ནང་སེམས་དེ་ལེགས་པའི་ཕྱོགས་སུ་འགྱུར་བ་གཏོང་བའི་ཆེད་དུ་ཡིན། སེམས་ཀྱི་འགྱུར་བ་ནི་སངས་རྒྱས་ཀྱིས་གསུངས་པའི་ཆོས་ཀྱི་དོན་ལ་བསམ་བློ་བཏང་སྟེ་ཆོས་ཡིད་ཀྱིས་བྱེད་པའི་སྒོ་ནས་ཡོང་དགོས། སྤྱིར་ལུས་ངག་གིས་བྱེད་པའི་ཆོས་རྣམས་སྒྲུབ་སླ་ལ་ཡག་པོ་ཡིན་ཡང་བསམ་བློ་ལ་འགྱུར་བ་མ་ཐེབས་ན་ཕྱི་རྣམ་པའི་ཐོག་ནས་ཆོས་སྒྲུབ་པ་ལྟར་མཐོང་ཡང་དོན་དུ་ཉེས་པ་སྣ་ཚོགས་བསག་ཐུབ་པས་དེ་ཙམ་གལ་ཆེ་བ་མིན།དཔེར་ན་སྐོར་བར་འགྲོ་བཞིན་ཡིད་དང་ངག་གིས་སྡིག་པ་བསག་ནུས་པ་དང་། ངག་གིས་སྔགས་སྒྲོག་བཞིན་ལེགས་ཉེས་བཤད་མི་ནུས་ཀྱང་ཡིད་དུ་ལེགས་འདུག་ཉེས་འདུག་ཅེས་ཆགས་སྡང་བྱེད་ནུས་པ་ལྟ་བུ་རེད།བསམ་བློའི་འགྱུར་བ་འགྲོ་བ་ནི་བསམ་མནོ་བཏང་བ་ཁོ་ནས་འགྲོ་དགོས་པ་ལས་ལོ་རྒས་པའི་སྟོབས་སོགས་ཀྱིས་འགྲོ་ཐུབ་པ་མིན། བསམ་བློ་གཏོང་བ་ལ་གཏོང་བའི་གོམས་འདྲིས་དགོས། གོམས་འདྲིས་ཡོང་བ་ལ་སྤྲོ་བ་དགོས། སྤྲོ་བ་ཡོང་བ་ལ་འགྱུར་བ་འགྲོ་བའི་ཁེ་དང་ཡོན་ཏན་དང་། འགྱུར་བ་མ་སོང་བའི་གྱོང་དང་སྐྱོན་ཁ་རྣམས་ལེགས་པར་ཤེས་པར་བྱས་ཏེ། སྙིང་ཁོང་ནས་བློ་ཆོས་སུ་སོང་ན་སྐྱིད་འགོ་ཚུགས་བཞིན་འདུག་བསམ་པའི་ངེས་པ་རྙེད་དགོས། དེ་འདྲ་བྱུང་ན་གཞི་ནས་སེམས་འགྱུར་བ་གཏོང་རྒྱུར་དོན་གཉེར་བྱེད་སྲིད། དོན་གཉེར་བྱེད་པ་ཡིན་ན་སངས་རྒྱས་ཀྱི་ཆོས་འདིར་ཟ་ཉལ་འགྲོ་འདུག་ཐ་ན་ཁྲུས་དང་གད་ཕྱགས་གཅིན་པ་གཏོང་བ་སོགས་ལའང་ཆོས་སུ་འགྲོ་བའི་བསམ་བློ་གཏོང་རྒྱུ་ཡོད་པ་ཞིག་ཡིན།བསམ་མནོ་གཏོང་མ་ཤེས་ན་མི་ཚེ་ཕལ་ཆེར་ལྟོ་གོས་ཙམ་ཀྱི་དོན་དུ་སྡིག་པ་གསག་པས་ཟད་ལ། རྒྱ་ལ་དུས་ཐུང་ངུ་ཞིག་ཏུ་ཁ་འདོན་བྱེད་པ་དང་ཕྱག་སྐོར་བྱེད་པ་ལྟ་བུ་སོགས་ལུས་ངག་གིས་སྒྲུབ་པའི་ཆོས་ལ་འཇུག་པར་བྱས་ནའང་ནང་དོན་ལ་བསམ་མནོ་གཏོང་མ་ཤེས་པའི་རྐྱེན་གྱིས་ནང་སེམས་པ་ཉོན་མོངས་དུག་གསུམ་དང་འཇིག་རྟེན་ཆོས་བརྒྱད་ཀྱི་གཞན་དབང་དུ་ཤོར་བར་ངེས། དེ་ལྟར་སོང་ན་ཁ་འདོན་བྱེད་པ་སོགས་ལ་སྙིང་པོ་ཅི་ཡང་མེད་པར་འགྱུར། དེས་ན་ཆོས་བྱེད་པ་ལ་ནང་སེམས་ཀྱི་རྣམ་རྟོག་གཏོང་འཛིན་བྱས་ནས་བསམ་བློ་ལ་འགྱུར་བ་ཡོང་བ་བྱ་དགོས། དེ་ཡོང་བའི་ཐབས་གཅིག་པུ་ནི་སངས་རྒྱས་བཅོམ་ལྡན་འདས་ཀྱིས་གསུངས་པའི་ཟབ་རྒྱས་ཀྱི་དོན་རྣམས་ལ་དུས་རྒྱུན་དུ་བསམ་བློ་བཏང་སྟེ་ཡོང་དགོས་པ་ལས། སྐྱབས་འཇུག་ཞུ་བ། དར་ལྕོག་འཛུགས་པའམ། ཡང་ན་ཉིན་གཅིག་གཉིས་ཙམ་ལ་བསམ་བློ་གཏོང་བས་ཡོང་ཐུབ་པ་མིན་ལ། སྣང་བ་རྒྱ་ཡན་དུ་ཤོར་བས་ཕྱག་འཚལ་དང་སྐོར་བ་རྒྱག་བ། ཕྲེང་བ་ཁྱེར་ནས་མ་ཎི་བགྲང་བ་ལྟ་བུ་ཆོས་ལུས་ངག་ཁོ་ནས་བསྒྲུབ་པ་ཙམ་གྱིས་ཀྱང་ཡོང་ཐུབ་པ་མིན། དེ་བས་རྒྱུན་དུ་རང་གི་སེམས་ལ་བརྟག་དཔྱད་དང་བྱ་ར་བྱས་ཏེ་ཉོན་མོངས་པའི་སེམས་ཤིག་སྐྱེ་བཞིན་འདུག་ན་མགྱོགས་མྱུར་དུ་དེར་གཉེན་པོ་བསྟེན། དགེ་བའི་བློ་ཞིག་སྐྱེས་ན་རྗེས་སུ་ཡི་རང་གི་ཐོག་ནས་ད་དུང་གོང་ནས་གོང་དུ་སྤེལ་ཏེ་བསམ་པ་རྣམ་དག་གི་སྒོ་ནས་ཆོས་ཡིད་ཀྱིས་fDབྱེད་པ་དེ་ཤིན་ཏུ་གལ་ཆེན་པོ་ཡིན། དེ་ལྟར་ཐར་བ་མྱ་འདས་དང་Wསྐྱབས་འགྲོའི་བསླབ་བྱའི་བསམ་པས་ཡག་པོར་ཟིན་པའི་སྒོ་ནས་དགེ་བའི་བསམ་པ་ཁྱད་པར་ཅན་ལ་གོམས་པ་བྱུང་ན། ཟས་ཟ་བའི་སྐབས་དང་གཉིད་ཉལ་བ་སོགས་ཅི་བྱས་ཐམས་ཅད་དགེ་སེམས་ཀྱི་ཐོག་ནས་བྱེད་ཐུབ་པར་ཡོང་ཐུབ་པ་ཡིན། དེ་བས་ཡིད་ཀྱིས་ཆོས་བྱེད་རྒྱུ་ནི་ལས་ངག་གིས་ཆོས་བྱེད་པ་ལས་ཀྱང་ལྷག་པར་གལ་ཆེ། ཡིད་ཀྱིས་བྱེད་པ་ལ་ཆོས་བྱེད་སྟངས་ཤེས་དགོས།བྱེད་སྟངས་མ་ཤེས་ན་ཕྱིའི་རྣམ་པར་ནང་པའི་ཆ་ལུགས། ནང་གི་དོན་དུ་དཀོན་མཆོག་གསུམ་གྱི་རྣམ་གྲངས་ཀྱང་བགྲང་མི་ཤེས་པའི་ནང་པ་ཡིན་ལ་མིན་ལ་ཞིག་ཏུ་འགྱུར་སྲིད།དེར་བརྟེན་དོན་ལ་གནས་པའི་ནང་པའི་ཆོས་ཤིག་བྱེད་འདོད་ན་རྒྱ་ཆེ་ཆུང་ལ་མ་ལྟོས་པར་སངས་རྒྱས་ཆོས་ཀྱི་གཞི་ལམ་འབྲས་གསུམ་གྱི་རྣམ་གཞག་གི་སྙིང་པོ་རྣམས་མ་ཤེས་ཐབས་མེད་ཡིན་པས་ངེས་པར་དུ་ནང་ཆོས་ཀྱི་དོན་ལ་སློབ་སྦྱོང་བྱེད་དགོས།འོན་ཏེ་དེང་སང་ང་ཚོའི་དངོས་གཞིའི་གནས་ཚུལ་ནི་མང་ཚོགས་སུ་ཆོས་ལ་དད་པ་བྱེད་མཁན་མང་ཡང་ཆོས་ངོ་ཤེས་མཁན་ཤིན་ཏུ་ཉུང་བ་དང་། ཡིད་ལ་མི་ཕན་པའི་ཆོས་བྱེད་པ་ནི་ཆོས་སྒྲུབ་པ་མ་ཡིན་གྱི་འཁྲབ་པ་ཡིན་པས་དེང་དུས་ཕལ་མོ་ཆེས་ཆོས་འཁྲབ་པ་ལས་ཆོས་ཆོས་སུ་སོང་བར་སྒྲུབ་མཁན་ཧ་ཅང་ཉུང་། མི་ཚེ་ཕལ་ཆེར་ཆོས་ལ་བྲེལ་བ་བྱེད་མཁན་མང་ཡང་དོན་ཤེས་ཏེ་མིང་དོན་མཚུངས་པས་ནང་པའི་གྲལ་དུ་ཆུད་ཐུབ་པ་ཧ་ཅང་ཉུང་། ཚོགས་པའི་ཆོས་སྤྱོད་བྱེད་སྒོ་ཇེ་མང་དང་ཇེ་རྒྱས་སོང་ཡང་སྒེར་གྱི་སེམས་པ་ལེགས་པར་འགྱུར་བ་ཤིན་ཏུ་ཉུང་བ་སོགས་ཀྱི་གནས་ཚུལ་མངོན།གཤམ་དུ་དཔེར་མཚོན་ལ་སྒྲོ་སྐུར་གང་ཡང་མེད་པའི་དོན་དངོས་ཤིག་བརྗོད་ན། དོན་དམ་པས་ཆོས་སྒྲུབ་འདོད་པ་རྣམས་ལ་གོ་བ་ཟབ་པོ་ཞིག་ལེན་རྒྱུ་ཡོད་ངེས་ཡིན། དེ་ཡང་གྲོང་མི་རྒན་གཞོན་ཐམས་ཅད་ཆོས་ལ་ཤིན་ཏུ་དད་པའི་གྲོང་པ་ཞིག་གིས་བགྲང་བྱ་སུམ་བཅུ་ལྷག་གི་རིང་དུ་དབྱར་གསུམ་དུ་བཀའ་ཆོས་འཆད་ཉན་དང་། དགུན་གསུམ་དུ་དུང་སྒྲུབ། སྨྱུང་གནས། སྒྲོལ་མ་གསོག་འདོན་སོགས་ཆོས་སྤྱོད་བྱེད་སྒོ་རྒྱུན་མ་ཆད་པར་ཚོགས་ཐོག གྲོང་མི་རྣམས་ད་དུང་ཞར་དང་ཞོར་དུ་གྲོང་ཚོ་གཞན་གྱི་ཆོས་སྤྱོད་བྱེད་སྒོ་ལའང་སྟབས་གང་ལེགས་ཀྱིས་ཞུགས་པ་ཡིན། ལོ་ཉི་ཤུ་ཡན་གྱི་སྔོན་དུ་དེ་ལྟ་བུའི་ཆོས་སྤྱོད་བྱེད་སྒོ་སྤེལ་སྐབས་འགྲོ་སོང་བསྡུ་རུབ་དང༌། ཆོས་ཞབས་འདུག་མཁན། ཇ་མ་ལག་གཡོག་སོགས་ཅི་ས་གང་ཐད་ནས་གྲོང་མི་ཐམས་ཅད་ཁྱེད་དགའ་ང་སྐྱིད་དང་མ་སྐུལ་དང་བླངས་ཀྱིས་ཞུགས། རྒྱུན་དུས་ལེགས་ཉེས་ཀྱི་བྱ་བ་ཅི་བྱུང་ཡང་མི་ཚོས་རྒྱུ་འབྲས་ལ་བརྩི་ནས་ཐག་གཅོད་བྱེད་སྲོལ་ཡོད། གྲོང་ནང་དུ་རྐུན་མ་དང་ཁྲམ་པ་སོགས་ཡེ་ནས་མེད་པས།རྣམས་ཕྱི་ལ་འགྲོ་དུས་གྲོང་པ་གཅིག་ལ་ཁྱིམ་སྲུང་གཅིག་ཀྱང་མེད་ནའང་སེམས་ཁྲལ་དགོས་པ་མིན། གྲོང་མིའི་བར་ལ་ཁ་མཆུ་རྩོད་པ་མེད་ཅིང་རྒྱུན་དུ་ཁང་རྩ་སྲང་ལམ་ཞིང་ཁ་སོགས་ལ་མི་དང་འཕྲུལ་ཆས་སྟབས་གང་བདེ་ལྟར་སྐྱོད་ཆོགརྒན་པ་ཚོ་སྤྱི་སེམས་ཆེ་ཞིང་གཞོན་པ་ལ་བསླབ་བྱ་གནང་པ་དང་ཆུང་ཆུང་དག་གིས་རྒན་པའི་ཁ་ལའང་ཤིན་ཏུ་བརྩི། དུད་ཚང་སུ་ལ་སྐྱིད་སྡུག་བྱུང་བའམ་སུས་ཁང་ལས་བྱེད་པ་སོགས་བྱ་བ་ཅི་བྱས་ཀྱང་གྲོང་མི་ཐམས་ཅད་ཡོང་ནས་རོགས་བྱེད་སྲིད། ཆང་དང་རྐུ་དང་ཤོ་སོགས་ཁས་ལེན་བྱེད་མཁན་ཡང་དེ་འདྲ་མེད་ལ་འཐུང་མཁན་དང་རྒྱག་མཁན་ཡང་ཕལ་ཆེར་མེད། མདོར་ན་གྲོང་མི་མཐའ་དག་རྡོག་རྩ་གཅིག་སྒྲིག་དང་གཅིག་ཕན་གཅིག་གྲོགས། བཞི་བདེ་ལྔ་འཇགས་ཀྱི་ངང་དུ་གནས་ཡོད།འོན་ཀྱང་ལོ་ངོ་བཅུ་ལྷག་པ་ནས་རྐྱེན་སྣ་ཚོགས་པས་རིམ་བཞིན་མི་དང་ཁོར་ཡུག་ཐམས་ཅད་ལ་འགྱུར་བ་ཆེན་པོར་སོང་། དེང་སང་གྲོང་པའི་ཆོས་ཚོགས་བྱེད་སྒོའི་གྲོན་དངུལ་དང་ལག་གཡོག་ནི་དཔྱ་ཁྲལ་བསྡུ་བ་དང་འུ་ལག་དེད་པ་ཇི་བཞིན་བྱེད་དགོས་ལ།ཆུང་བ་རྣམས་བཙན་གྱིས་མ་དེད་ན་མི་ཞུགས་ཤིང་། ལོ་ལྟར་ཡོང་བའི་རྒན་པ་རྣམས་ཀྱིས་སྨྱུང་གནས་དང་མ་ཎི་སྒྲོལ་མ་སོགས་གྲངས་ཀ་མི་ཉུང་བ་རེ་བསགས་ཡོད་ཀྱང་དོན་ལ་དཀོན་མཆོག་གསུམ་དང་ལས་ལམ་བཅུའི་རྣམ་གྲངས་ཀྱང་བགྲང་ཤེས་མེད། མི་རྣམས་ཡུལ་གཞན་དུ་འགྲོ་དུས་དུད་རེ་ལ་ཁྱིམ་སྲུང་རེ་བསྡད་ཀྱང་ད་དུང་རྐུ་ཇག་སོགས་ལ་སེམས་ཁྲལ་བྱེད་དགོས་པ་དང་། རྒྱུན་དུ་གྲོང་ནང་ལ་གྱོད་དང་ཁ་མཆུའི་རྒྱུན་ཆད་རྒྱུ་མེད་ལ། ཁང་རྩ་སྲང་ལམ་ཞིང་ཁ་སོགས་སུ་གཅིག་གིས་གཅིག་ལ་གནོད་པའི་ཆེད་དུ་དོང་དང་གྱང་སོགས་ཀྱིས་བཀག་ནས་དུས་བཞིར་རང་གཞན་གཉིས་ཀའི་འཕྲུལ་ཆ་ཕར་ཞོག་ཐ་ན་མིའང་མི་ཐར་བར་བཟོས། མི་རྒན་ཚོས་གཡོ་སྒྱུ་ཁྲམ་གསུམ་བྱས་ལ་ན་གཞོན་ཚོས་རྒན་པ་ལ་རྩོད་དང་ཡ་ལན་བྱས། དུད་ཚང་ཕན་ཚུན་དུ་ལས་རོགས་ལྟ་ཅི། གླ་རྔན་མ་སྤྲོད་ན་གཉེན་ཉེ་དག་གིས་ཀྱང་རོགས་རམ་བྱེད་པ་དཀོན། མི་ཤི་ན་ཚ་བྱུང་ན་རྒྱལ་པོས་དཔྱ་ཁྲལ་དེད་པ་བཞིན་དུད་རེ་ལས་མི་རྡོག་རེ་བཙན་གྱིས་དེད་ནའང་མི་ཡོང་མཁན་མང་། མདོར་ན་མི་རྣམས་རང་འདོད་ཇེ་ཆེ་དང་བསམ་པ་ཇེ་ངན། མཐུན་སྒྲིལ་ཇེ་ཞན།ཕྱོགས་རེས་འཐེན་པ། རྒྱུ་འབྲས་ལ་མི་བརྩི་བ། རྐུན་མ་དང་ཇག་པ། ཁྲམ་པ་དང་རྫུན་མ། ཆང་འཐུང་ཤོ་རྒྱག་མནའ་ཟ་གཏམ་སྣོག་སོགས་མ་རབས་སྤྱོད་ངན་བྱེད་མཁན་མེད་པ་ནས་ཡོད་པ།ཡོད་པ་ནས་ཇེ་མང་དུ་སོང་དང་འགྲོ་བཞིན་ཡོད།གྲོང་འདི་ནི་དཔེར་མཚོན་ཙམ་ལས་ཆོས་ཇི་ལྟར་བྱས་ཀྱང་བསམ་པ་བཟང་པོར་མ་འགྱུར་བ་ནི་ཡུལ་འདིར་ཆོས་ལ་བརྩོན་བཞིན་པའི་གྲོང་པ་ཕལ་མོ་ཆེར་ཡོད་པའི་ཐུན་མོང་གི་གནས་ཚུལ་ཞིག་རེད། ཆོས་ལ་བརྩོན་པ་མ་བྱེད་པའི་གྲོང་པ་དག་ནི་གོང་ལས་ཀྱང་ཐ་ཤལ་ལོ། །འོ་ན་དེ་ལྟ་བུ་ཆོས་ལ་དད་ཀྱང་ཆོས་ངོ་མ་ཤེས་པ་དང་ཆོས་བསྒྲུབས་ཀྱང་བསམ་བློ་ཡར་རྒྱས་མ་སོང་བའི་རྒྱུ་མཚན་གང་ལ་ཐུག་ཡོད་ཟེར་ན།རྒྱུན་དུས་ཆོས་བྱེད་པ་ཐམས་ཅད་ལུས་ངག་གི་རྣམ་པ་ཙམ་ལས་ཡིད་ཀྱིས་མ་བྱས་པས་ན། མིའི་བསམ་བློ་ལ་ཆོས་ལྟར་འགྱུར་ལྡོག་འགྲོ་མེད་པས་ལོན་པ་མ་ཡིན་ནམ།གལ་ཏེ་ཆོས་བྱེད་པ་ནི་ཕྱི་མའི་ཆེད་དེ་ཚེ་འདིའི་བསམ་པ་དེ་ཙམ་གལ་མི་ཆེ་ཞེ་ན། ཚེ་འདིའི་སྒོ་གསུམ་ལ་འགྱུར་བ་ཙམ་ཡང་མ་ཐུབ་ན་ཕྱི་མ་ལ་འབྲས་བུ་བཟང་པོ་ཞིག་འབྱུང་བ་འགྱུར་རམ། མ་འབྱུང་ན་འབྲས་བུ་མ་འབྱུང་བའམ་ལོག་པར་བྱུང་བའི་ངལ་བ་ནི་གྱོང་ཆེ་ཞིང་ཡ་ང་བ་མིན་ནམ། ཅུང་ཙམ་རེ་བྱུང་བའི་དབང་དུ་བཏང་ན་ཡང་གསེར་གྱི་གོར་མོ་ནས་རྡོ་ཡི་ཕན་པ་ཙམ་ལས་མ་ཐོབ་ན་འགྱོད་འོས་པ་མ་ཡིན་ནམ།
ལན། དངོས་པོ་གང་ཡིན་ཡང་དེར་ཕྱིའི་རྣམ་པ་ཞིག་དང་ནང་གི་དོན་སྙིང་ཞིག་ཡོད།དོན་སྙིང་དེ་ནི་རྣམ་པའི་ཐོག་ནས་མཚོན་པ་དང་། རྣམ་པ་དེའང་དོན་སྙིང་དེའི་རྣམ་་པ་ལས་མ་འདས་སོ། །མི་རྣམས་ཀྱིས་རྣམ་པ་ལ་སྦྱོང་རྩོལ་བྱེད་པ་ནི་དོན་སྙིང་ལ་གོ་རྟོགས་འབྱུང་བའི་ཆེད་དུ་ཡིན་ལ།དོན་སྙིང་དང་བྲལ་ནས་རྣམ་པ་ལ་འུད་བརྗོད་བྱེད་ན་དོན་སྙིང་འཁྱོག་བཤད་དུ་འགྲོ་བ་དང་དོན་སྙིང་ཤེས་རྟོགས་ལ་དཀའ་ཁག་སྐྲུན་པ་ཡིན།དཔེར་ན་གང་གིས་སློབ་མའི་ཚོགས་ལ་མ་ཎིའི་ཕན་ཡོན་བརྗོད་པའི་དུས་སུ་གལ་ཏེ་མ་ཎི་དུང་གཅིག་འདོན་པ་ན་མི་ཚེ་འདིར་མི་རྟ་བཅོ་བརྒྱད་བསད་ཀྱང་སྡིག་པ་དག་ལ་ཕྱི་མར་ངན་སོང་དུ་མི་འགྲོ་ཐག་ཆོད་ཡིན་ཞེས་བརྗོད།”དེའི་རྗེས་གནས་གཞན་ཞིག་ན་གནས་རི་གང་གི་ནུས་པ་བརྗོད་དུས་གནས་རི་འདི་ལ་སྐོར་བ་ལན་གཅིག་ཐུབ་ན་མ་ཎི་དུང་དགུའི་ཕན་པ་ཡོད་པར་ཐེ་ཚོམ་གང་ཡང་མི་དགོས་ཞེས་གསུངས་པས་སློབ་མ་ཁ་ཤས་ཀྱིས་ཀྱང་གནས་རི་ལ་བསྐོར་བ་ལན་གསུམ་བརྒྱབ་ནས་བླ་མ་བཀའ་དྲིན་ཅན་གྱིས་གསུངས་པས་ད་ནི་ངན་སོང་ལ་ལྷུང་བའི་སེམས་ནད་མེད་ཅིང་ཆོས་ཀྱི་དོན་ལ་བྲེལ་བ་ཅི་ཡང་མི་དགོས་ཞེས་བློ་བདེ་བག་ཕེབས་བྱེད་དོ།།དཀོན་མཆོག་གི་བྱིན་རླབས་འཇུག་པ་ནི་ནང་སེམས་ནས་བྱེད་དགོས་པ་ལས། བྱིན་རླབས་ཕྱི་ནས་འཇུག་པ་ཞིག་ཡོང་རྒྱུ་མེད་པས། སྤྱིར་ཆོས་སྒྲུབ་པའི་རྣམ་པ་ལ་སྣ་ཚོགས་སུ་གནས་ཀྱང་། དོན་དུ་སྡིག་པ་ཅི་ཡང་མི་བྱ་ཞིང་།།དགེ་བ་ཕུན་སུམ་ཚོགས་པར་སྤྱོད།།རང་གི་སེམས་ནི་ཡོངས་སུ་འདུལ། །འདི་ནི་སངས་རྒྱས་བསྟན་པ་ཡིན།།ཞེས་པ་བཞིན་ཆོས་སྒྲུབ་པའི་རྣམ་པ་ཐམས་ཅད་མཐར་ཐུག་ཏུ་རང་སེམས་བཟོ་བཅོས་རྒྱག་པ་དང་ཡར་རྒྱས་འགྲོ་བར་ཕན་ཐོགས་དགོས་པ་ལས། གྲངས་དང་རྣམ་པ་རྐྱང་རྐྱང་འུད་བརྗོད་བྱས་མཐར་ཆོས་ཅི་ཙམ་བསྒྲུབས་ཀྱང་སེམས་ལ་འགྱུར་བ་གང་ཡང་མེད་པའམ་སེམས་དེ་ལས་རྒོད་ཅིང་བསམ་པ་དེ་ལས་ངན་དུ་སོང་ན་ཆོས་ཆོས་སུ་མ་སོང་བ་མ་ཚད། ལྡོག་ཏུ་དེ་ལྟར་ཕྱིའི་རྣམ་པ་རྫིག་པོ་དང་གྲངས་བསོག་པ་སོགས་ཁོ་ན་ལ་འུད་བརྗོད་བྱེད་པའི་རྣམ་སྨིན་ནི་མིག་སྔའི་སློབ་མ་དང་ཁྱད་པར་དུ་མི་རབས་རྗེས་མ་དག་གིས་སངས་རྒྱས་ཀྱི་ཆོས་ནི་དོན་ཅི་ཡང་གོ་རྒྱུ་མེད་པའི་ཕྱིའི་རྣམ་པ་ཙམ་ཞིག་ལ་གོ་བ་དང་མཐར་ཐུག་དམ་པའི་ཆོས་འདི་སློབ་སྦྱོང་བྱས་ནས་ཉམས་ལེན་གང་ཡང་མི་དགོས་པ་དམངས་ཁྲོད་ཀྱི་སྤྱིར་བཏང་གི་ཡུལ་སྲོལ་གོམས་གཤིས་ཙམ་ཏུ་བསྒྱུར་བར་ཉེན་ཁ་ཆེའོ། །
ལན། འཇིག་རྟེན་འདིར་སྐྱེས་པའི་སེམས་ཅན་ཞིག་ཡིན་ནས་བཟུང་སྟེ་བདེ་བ་ལ་འདོད་པ་དང་སྡུག་བསྔལ་ལ་མི་འདོད་མཁན་ཤ་སྟག་ཡིན་ཞིང་།བདེ་བ་མི་འདོད་པར་སྡུག་བསྔལ་འདོད་མཁན་ནི་གཅིག་ཀྱང་མེད།བདེ་སྡུག་གང་འབྱུང་ཡང་གཞན་སུ་ལའང་མི་ཐུག་པར་གཙོ་བོ་སེམས་སེམས་ཅན་རང་རང་ལ་རག་ལས་ཡོད་པ་སྟེ། རྒྱུ་མཚན་ནི་སེམས་ཅན་རང་རང་གིས་བདེ་བའི་རྒྱུ་དགེ་བ་བསྒྲུབས་ན་འབྲས་བུ་བདེ་བ་འབྱུང་བ་དང་སྡུག་བསྔལ་གྱི་རྒྱུ་མི་དགེ་བའམ་སྡིག་པ་བསྒྲུབས་ན་འབྲས་བུ་སྡུག་བསྔལ་འབྱུང་བའི་ཕྱིར་ཏེ། སྟོན་པ་ཤཱཀྱ་ཐུབ་པས་དགེ་བ་ཡིས་ནི་བདེ་བ་ཐོབ།།མི་དགེ་བ་ལས་སྡུག་བསྔལ་འབྱུང་།།དེ་ལྟར་དགེ་དང་མི་དགེ་བའི།།ལས་དང་འབྲས་བུ་གསལ་བར་བསྟན། །ཞེས་སེམས་ཅན་ཐམས་ཅད་ལ་བདེ་སྡུག་འབྱུང་བའི་རྒྱུ་འབྲས་ཀྱི་གནས་ལུགས་བསྟན་པ་དང་། དེ་བཞིན་སྒྲུབ་ཐུབ་མིན་ཡང་སེམས་ཅན་རང་རང་ལ་རག་ལས་ཡོད་པ་བསྟན་ཏེ། སྟོན་པའི་ཞལ་ནས་ངས་ནི་ཁྱོད་ལ་ཐར་བའི་ལམ་བསྟན་ཏེ།།ཐར་བ་རང་ལ་རག་ལས་ཤེས་པ་གྱིས་ཞེས་གསུངས་པས་སོ།
ལན། བསྐལ་པ་བཟང་པོ་ཞེས་པ་འདིར་སངས་རྒྱས་སྟོང་གཅིག་འབྱོན་པར་འགྱུར་བ་ལས་བདག་ཅག་གི་སྟོན་པ་ཐུབ་པའི་དབང་པོ་འདི་ཉིད་བཞི་པ་ཡིན། དེ་ཡང་བསྐལ་པ་དང་པོའི་མི་རྣམས་ཀྱིས་རང་བཞིན་གྱིས་སྲོག་གཅོད་པ་སོགས་རྩ་བ་བཞི་སྤངས་ནས་བདེ་སྐྱིད་ཞི་བདེའི་དཔལ་འབྱོར་ལ་རོལ་བའི་དུས་ལ་བསྐལ་པ་རྫོགས་ལྡན་ཞེས་བརྗོད། དེའི་ཡུན་ཚད་ནི་མི་ལོ༡༧༢༨༠༠༠ཡོད་ཟེར། དེའི་དུས་སུ་སངས་རྒྱས་འཁོར་བ་འཇིག་བྱོན། དེ་ནས་རྩ་བ་གསུམ་རང་བཞིན་གྱིས་སྤངས་པས་དུས་ལ་བསྐལ་པ་གསུམ་ལྡན་ཟེར། ཡུན་ཚད་ནི་མི་ལོ༡༢༩༦༠༠༠ཡིན། དེའི་དུས་སུ་སངས་རྒྱས་གསེར་ཐུབ་བྱོན། དེ་ནས་རྩ་བ་བཞི་ནས་གཉིས་ཙམ་རང་བཞིན་གྱིས་སྤངས་པའི་དུས་ལ་བསྐལ་པ་གཉིས་ལྡན་ཟེར། ཡུན་ཚད་ནི་མི་ལོ༨༦༤༠༠༠ཡོད། དེའི་དུས་སུ་སངས་རྒྱས་འོད་བསྲུངས་བྱོན། དེ་ནས་མི་རྣམས་ཀྱིས་རྩ་བ་བཞི་གང་ཡང་མི་སྤངས་པ་བག་མེད་ལོངས་སུ་སྤྱོད་པའི་དུས་ལ་རྩོད་ལྡན་གྱི་དུས་ཟེར། ཡུན་ཚད་ལ་མི་ལོ༤༤༣༢༠༠༠ཡོད། དེའི་སྐབས་སུ་ད་ལྟའི་སངས་རྒྱས་སྟོན་པ་བཀའ་དྲིན་ཅན་རྒྱལ་བ་ཤཱཀྱ་ཐུབ་པ་བྱོན་ཡོད་པའོ།།
ལན། གནས་བརྟན་སྡེ་པའི་ལུགས་ལ་སྟོན་པ་བཀའ་དྲིན་ཅན་ཐུབ་པའི་དབང་པོ་ནི་སྤྱི་ལོ་སྔོན་གྱི༦༢༥ལོ་ལ་རྒྱ་གར་དང་བལ་བོ་གཉིས་ཀྱི་ས་མཚམས་སེར་སྐྱའི་གྲོང་དུ། བུ་རམ་ཤིང་རྒྱུད་ཤཱཀྱ་རྒྱལ་པོ་ཟས་གཙང་མ་དང་། ཡུམ་སྒྱུ་འཕྲུལ་ཆེན་མོའི་སྲས་སུ་བལྟམས། མཚན་ལ་དོན་ཀུན་གྲུབ་པར་གསོལ། འཁྲུངས་ནས་ཉིན་བདུན་པར་སྐྱེད་ཡུམ་ཚེ་ལས་འདས་པས་སྐྱེད་ཡུམ་གྱི་ནུ་མོ་སྐྱེ་དགུ་བདག་མོས་གཉོར་སྐྱོང་བྱས། དགུང་ལོ་བདུན་གྱི་སྟེང་དུ་རིག་པའི་གནས་དང་། དགུང་ལོ་བཅུ་གཉིས་ཐོག་དྲག་རྩལ་སྦྱོང་མགོ་བརྩམས། དགུང་ལོ་བཅུ་དྲུག་ཐོག་ལ་གྲགས་འཛིན་མ་དང་།ས་འཚོ་མ། རི་དྭགས་སྐྱེས་མ་རྣམས་བཙུན་མོར་བླངས་ནས་དགུང་ལོ་ཉེར་དགུའི་བར་དུ་རྒྱལ་སྲིད་བསྐྱངས། དེ་ནས་རྒྱལ་སྲིད་ལ་ངེས་པར་བྱུང་ནས་མཚན་དགུང་ཞིག་ལ་རྟ་མཆོག་བསྔགས་ལྡན་བཅིབས་ཏེ་བྲོས་བྱོལ་དུ་ཕེབས། ས་ག་ཟླ་བའི་ཚེས་བརྒྱད་ལ་མཆོད་རྟེན་རྣམ་དག་གི་དྲུང་དུ་རང་གི་དབུ་སྐྲ་རང་གིས་བཅད་ནས་རབ་ཏུ་བྱུང་། དེ་ནས་ཆུ་བོ་ནཻརཉྫནའི་འགྲམ་དུ་ལོ་དྲུག་ལ་དཀའ་བ་སྤྱད་ཀྱང་མཐར་དཀའ་སྤྱད་དེ་དག་ཐར་ལམ་མིན་པར་གཟིགས་ནས་ཏིང་ངེ་འཛིན་ལས་བཞེངས། གྲོང་གི་བུ་མོ་ལེགས་སྐྱེས་མ་དང་དགའ་སྟོན་མ་གཉིས་ཀྱིས་བ་སྟོང་གི་འོ་ཞོ་ཕུལ་བ་བཞེས་ནས་སྐུ་ལུས་གསོས། དགུང་ལོ་སོ་ལྔ་པ་ཤིང་རྟ་ལོར་རྒྱ་གར་རྡོ་རྗེ་གདན་དུ་ཕེབས་ཏེ། བྱང་ཆུབ་ཤིང་གི་དྲུང་དུ་ཞལ་ཤར་དུ་གཟིགས་ཏེ་བསམ་གཏན་བསྒོམ་ཞིང་བཞུགས་པས། ས་ག་ཟླ་བའི་ཚེས་བཅོ་ལྔའི་ཐོ་རངས་སུ་མངོན་པར་རྫོགས་པ་སངས་རྒྱས། རེ་ཞིག་གདུལ་བྱ་རྣམས་ཆོས་བསྟན་པའི་སྣོད་དུ་རུང་མི་རུང་བརྟག་པའི་ཆེད་དུ་ཞག་བདུན་ཕྲག་བདུན་གྱི་བར་དུ་ཆོས་མི་གསུང་བར་བཞུགས་མཐར་ལྷ་ཚངས་པ་དང་བརྒྱ་བྱིན་སོགས་ཀྱིས་ཆོས་གསུང་པར་ཞུས་པ་བཞིན་ཟླ་བ་དྲུག་པའི་ཚེས་བཞི་ལ་ཡུལ་ཝ་ར་ཎ་སིའི་དྲང་སྲོང་ལྷུང་བ་རི་དྭགས་ཀྱི་ནགས་སུ་བྱོན་ནས་སློབ་མའི་དང་པོ་འཁོར་ལྔ་ལྡན་ལ་ཆོས་ཀྱི་དངོས་པོ་བདེན་པ་བཞིའི་ཆོས་འཁོར་གསུངས། ༼འདི་དྲན་གསོལ་ཞུ་བའི་ཆེད་དུ་བོད་ལ་དྲུག་པའི་ཚེས་བཞིའི་དུས་ཆེན་བྱུང་།༽ དེ་ནས་བྱ་རྒོད་ཕུང་པོའི་རི་ལ་ཡུལ་བྱང་ཆུབ་སེམས་དཔའ་དང་ཉན་ཐོས། ལྷ་དང་མི་གྲངས་ལས་འདས་པ་ལ་བཀའ་བར་མ་མཚན་ཉིད་མེད་པའི་ཆོས་འཁོར་དང་། གནས་ཡངས་པ་ཅན་སོགས་སུ་ཡུལ་ཐེག་པ་ཆེན་པོའི་རིགས་ཅན་དག་ལ་མཚན་ཉིད་གསུམ་གྱི་རྣམ་གཞག་གཙོ་བོར་སྟོན་པའི་མདོ་ལང་ཀར་གཤེགས་པ་ལ་སོ ས་པ་གསུངས་ནས་བཀའ་ཐ་མ་ལེགས་པར་རྣམ་པར་ཕྱེ་བའི་ཆོས་ཀྱི་འཁོར་ལོ་གསུངས། གསང་སྔགས་ཀྱི་ཆོས་གསུང་སྐབས་དགེ་སློང་གི་ཆ་བྱད་བཞེས་ཏེ་མ་གསུངས་པར་ལྷའི་རྣམ་པར་སྤྲུལ་ནས་གསུངས་པ་སྟེ་དེང་སྐབས་ལྷ་ཁང་དུ་བུད་མེད་པང་དུ་བཞེས་པའི་ལྷ་སྐུ་མཇལ་རྒྱུ་ཡོད་པ་བཞིན། དགུང་ལོ་ང་དྲུག་ལ་ཡུལ་མ་གྷ་དྷར་བྱོན་ནས་བོད་ཟླ་དང་པོའི་ཚེས་གཅིག་ནས་བཅོ་ལྔའི་བར་མུ་སྟེགས་པའི་སྟོན་པ་དྲུག་དང་རྫུ་འཕྲུལ་འགྲན་ནས་ཕམ་པར་མཛད། ༼འདིའི་དུས་སུ་སྔ་རྒྱ་གར་དུ་དུས་ཆེན་མཆོད་པ་ཆེན་པོ་བྱ་སྲོལ་ཡོད་པ་ལྟར་རྗེ་ཙོང་ཁ་པས་ལྷ་སར་སྨོན་ལམ་ཆེན་པོ་བཙུགས།༽དགུང་ལོ་ང་བརྒྱད་པ་ལ་རང་ཉིད་ཀྱི་ཡུམ་ལྷ་ཡུལ་དུ་སྐྱེས་པ་ལ་དྲིན་ལན་གསབ་ཆེད་དུ་ཆོས་གསུང་བར་བྱོན་ནས་ཟླ་བ་གསུམ་བཞུགས། བོད་ཟླ་དགུ་པའི་ཚེས་ཉི་ཤུ་གཉིས་ལ་ལྷ་ཡུལ་ནས་གྲོང་ཁྱེར་གསལ་ལྡན་གྱི་འགྲམ་དུ་བབས་པར་མཛད། ༼དེ་ལ་དྲན་གསོ་ཞུ་ཆེད་བོད་དུ་ཟླ་དགུ་པའི་ཚེས་ཉི་ཤུ་གཉིས་ལ་ལྷ་བབས་དུས་ཆེན་ཞེས་འབོད༽ནས་དགུང་ལོ་བརྒྱད་ཅུར་མ་སླེབས་ཀྱི་བར་དུ་ཐེག་པ་ཆེ་ཆུང་དང་གསང་སྔགས་ཀྱི་ཆོས་མང་པོ་གསུངས། སྤྱི་ལོ་སྔོན་གྱི་༥༤༥ལོ་སྟེ་སྟོན་པ་དགུང་ལོ་གྱ་གཅིག་པ་མེ་འབྲུག་ལོའི་དཔྱིད་ཟླ་ཐ་ཆུང་ས་ག་ཟླ་བའི༼བོད་ཟླ་བཞི་པ༽ ཚེས་བཅོ་ལྔའི་ཉིན་རྒྱ་གར་བྱང་ཕྱོགས་སེར་སྐྱའི་གྲོང་ཁྱེར་གྱི་ཤར་ཕྱོགས་གྱད་ཀྱི་ཡུལ་རྩ་མཆོག་གྲོང་དུ་ཕེབས་ཏེ་ཤིང་སཱ་ལ༼བོད་སྐད་དུ་སྤོས་དཀར་ཤིང་ཞེས་ཟེར༽ཟུང་གི་བར་དུ་དབུ་སྔས་བྱང་། ཞབས་ལྷོ།སྐུ་རྒྱབ་ཤར། ཞལ་ནུབ་ཏུ་བསྟན་ནས་སྐུ་མྱ་ངན་ལས་འདས་ཚུལ་བསྟན་ནོ།།སངས་རྒྱས་ཀྱི་མཛད་པ་བཅུ་གཉིས་ནི་དགའ་ལྡན་གནས་ནས་འཕོ་བའི་མཛད་པ། ལྷུམས་སུ་ཞུགས་པའི་མཛད་པ། སྐུ་བལྟམས་པའི་མཛད་པ། བཟོ་གནས་ལ་སྦྱངས་པའི་མཛད་པ། བཙུན་མོའི་འཁོར་བཅས་གྱིས་རོལ་བའི་མཛད་པ། ངེས་པར་འབྱུང་བའི་མཛད་པ། དཀའ་བ་སྤྱད་པའི་མཛད་པ། བྱང་ཆུབ་སྙིང་པོར་གཤེགས་པའི་མཛད་པ། བདུད་བཏུལ་བའི་མཛད་པ། མངོན་པར་རྫོགས་པར་སངས་རྒྱས་པའི་མཛད་པ། ཆོས་འཁོར་བསྐོར་བའི་མཛད་པ། མྱ་ངན་ལས་འདས་པའི་མཛད་པ་བཅས་སོ།༼སངས་རྒྱས་འཁྲུངས་འདས་ཀྱི་ལོ་ལ་བཞེད་ཚུལ་མི་འདྲ་བ་སྣ་ཚོགས་ཡོད་ཀྱང་ད་ལྟར་མཁས་པ་ཕལ་ཆེན་གྱིས་ཁ་ཆེ་པཎ་ཆེན་གྱི་ལུགས་དེ་གཙོ་བོར་འཛིན་གྱིན་ཡོད། ཁ་ཆེ་པཎ་ཆེན་གྱི་ལུགས་ལ་སྤྱི་ལོ༡༩༥༦ལོ་ལ་སངས་རྒྱས་མྱ་ངན་ལས་འདས་ནས་ལོ༢༥༠༠ཏག་ཏག་སོང་བར་བརྟེན་ལོ་དེར་རྒྱ་གར་དུ་དྲན་གསོལ་ཚོགས་འཛོམས་འཚོགས་ཡོད། དེའི་སྐབས་སུ་རྒྱལ་བ་པཎ་ཆེན་རྣམ་གཉིས་ཀྱང་ཚོགས་འདུར་ཕེབས་པ་རེད།༽
ལན། སངས་རྒྱས་མྱ་ངན་ལས་འདས་ནས་རིམ་བཞིན་སྟོན་པའི་གཏད་རབས་བདུན་གྱིས་ལོ་མང་པོར་བསྟན་པ་བསྐྱངས་པ་ཡིན། གཏད་རབས་བདུན་ནི། ༣འོད་སྲུང་། ཀུན་དགའ་བོ།®ཤི་ནའི་གོས་ཅན། ༧ཉེར་སྦས། ®དྷིདྷི་ཀ ®ནག་པོ་པ། ༩ལེགས་མཐོང་ཆེན་པོ་བཅས་སོ།
ལན། སངས་རྒྱས་ཆོས་ལུགས་འཇིག་རྟེན་ན་འབྲས་བུའི་ལེའུ་གསུམ་དང་།སྒྲུབ་པའི་ལེའུ་གསུམ། ལུང་གི་ལེའུ་གསུམ་བཅས་ལེའུ་དགུའི་ཐོག་རྟགས་དང་ལྡན་པའི་ལེའུ་ཞེས་པ་བསྣན་པའི་ལེའུ་བཅུ་སྟེ།ལེའུ་རེ་རེ་ལ་དུས་ཡུན་ལོ་ལྔ་བརྒྱ་རེ་བྱས་པའི་ཁྱོན་བསྡོམས་པའི་ལོ་ལྔ་སྟོང་གནས་པ་གསུངས།འབྲས་བུའི་ལེའུ་གསུམ་ནི་དགྲ་བཅོམ་པའི་ལེའུ་སྟེ། འཁོར་བའི་གནས་སུ་ཡང་ནས་ཡང་དུ་རང་དབང་མེད་པར་སྐྱེ་བ་བླང་བའི་རྒྱུ་ཉོན་མོངས་དུག་གསུམ་གྱི་དགྲ་བོ་དེ་རྩ་བ་ནས་སྤངས་པར་དགྲ་བཅོམ་པ་ཞེས་ཟེར་བ་དང་། དེར་ཐེག་ཆེན་གྱི་དགྲ་བཅོམ་པ་དང་། རང་རྒྱལ་གྱི་དགྲ་བཅོམ་པ། ཉན་ཐོས་ཀྱི་དགྲ་བཅོམ་པ་བཅས་གསུམ་ཡོད། ལོ་ལྔ་བརྒྱ་དེའི་རིང་དུ་ཉོན་མོངས་དུག་གསུམ་གྱི་དགྲ་བོ་རྩ་བ་ནས་བཅོམ་པའི་དགྲ་བཅོམ་པ་མང་པོ་ཡོང་བས་དགྲ་བཅོམ་པའི་ལེའུ་ཞེས་བརྗོད། ཕྱིར་མི་འོང་བའི་ལེའུ་སྟེ། དེ་ནས་སངས་རྒྱས་བསྟན་པ་རིམ་བཞིན་ཉམས་པས་དགྲ་བཅོམ་པ་ཐོབ་མཁན་ཇེ་ཉུང་དུ་སོང་སྟེ་མཐར་མེད་པར་གྱུར་ནས་ཕྱིར་མི་འོང་བ་སྟེ་འདོད་ཁམས་སུ་མི་སྐྱེ་བའི་འབྲས་བུ་ཐོབ་མཁན་མང་བར་གྱུར། དེར་ཕྱིར་མི་འོང་བའི་ལེའུ་ཟེར། ཕྱིར་འོང་བའི་ལེའུ་སྟེ།ལན་གཅིག་འཁོར་བ་ལ་སྐྱེ་བ་བླངས་ནས་ད་གཟོད་འབྲས་བུ་ཐོབ་དགོས་པས་དེར་ལན་གཅིག་ཕྱིར་འོང་བ་ཞེས་བརྗོད། སྒྲུབ་པའི་ལེའུ་གསུམ་ནི།འབྲས་བུ་ཐོབ་མཁན་མང་པོ་མེད་ཀྱང་འབྲས་བུ་ཐོབ་པར་བྱེད་པའི་ཐབས་ཤེས་རབ་དང་། ཏིང་ངེ་འཛིན། ཚུལ་ཁྲིམས་བཅས་གསུམ་ལ་འབད་བརྩོན་བྱེད་མཁན་ཧ་ཅང་མང་པོ་ཡོད་པས་དེ་ལྟར་བརྗོད་ཅིང་། དེར་ཤེས་རབ་ཀྱི་ལེའུ་དང་། ཏིང་ངེ་འཛིན་གྱི་ལེའུ་གཉིས་རྫོགས་ནས་ད་ལྟར་ཚུལ་ཁྲིམས་ཀྱི་ལེའུ་འགོ་ཚུགས་ཏེ་ལོ་ངོ་སུམ་བརྒྱ་ལྷག་སོང་ཟིན།ཚུལ་ཁྲིམས་ཀྱི་ལེའུའི་སྐབས་སུ་སྡོམ་པ་ཞུ་མཁན་ནམ་སྲུང་མཁན་ཧ་ཅང་མང་པོ་ཡོད། ལུང་གི་ལེའུ་ཞེས་པ་ནི་ལུང་ལ་སློབ་སྦྱོང་བྱེད་པ་ཁོ་ན་ལས་རང་གིས་ཤེས་པ་ཇི་བཞིན་སོ་སོའི་བསམ་བློའི་ནང་དུ་གོ་རྟོགས་ཡོད་པའི་གནས་ཚད་མེད་པ་སྟེ།འདུལ་བའི་ལེའུ་བཅས་གསུམ་ཡོད། དེ་ཡང་ཚུལ་ཁྲིམས་ཀྱི་ལེའུ་རྫོགས་རྗེས་ལོ་ལྔ་བརྒྱའི་རིང་སངས་རྒྱས་ཀྱི་ན་བཟའ་མནབས་པ་ཡོད་ཀྱང་དངོས་སུ་སྡོམ་པ་སྲུང་མཁན་ཇེ་ཉུང་སོང་བ་དང་། མངོན་པར་བརྩོན་སེམས་བྱེད་མཁན་མང་པོ་ཡོད་པས་མངོན་པའི་ལེའུ་ཞེས་ཟེར། དེ་ནས་མངོན་པའི་ལེའུ་ལ་བརྩོན་སེམས་བྱེད་མཁན་ཇེ་ཉུང་དུ་སོང་ནས་མདོ་སྡེ་ལ་བརྩོན་སེམས་བྱེད་མཁན་ཇེ་མང་གྱུར་བའི་ལོ་ལྔ་བརྒྱའི་རིང་ལ་མདོ་སྡེའི་ལེའུ་ཞེས་ཟེར། དེའི་རྗེས་མདོ་སྡེའི་ལེའུ་ལ་བརྩོན་སེམས་བྱེད་མཁན་མེད་པར་སོང་ནས་འདུལ་བའི་ལེའུ་ཁོ་ན་ལ་བརྩོན་སེམས་བྱེད་པ་དེ་ལ་འདུལ་བའི་ལེའུ་ཞེས་དུས་ཡུན་ལོ་ལྔ་བརྒྱའོ། །དེ་ནས་རྟགས་དང་ལྡན་པའི་ལེའུ་ནི་རབ་བྱུང་རྣམས་ལ་གྲྭ་པའི་ན་བཟའ་གྱོན་པ་ཙམ་ལས་སྡོམ་པ་རྩ་བ་ནས་མེད་པའམ་འཇིག་རྟེན་པའི་ཁྱིམ་པ་དང་ཁྱད་པར་མེད་པའི་དུས་ཡུན་ལོ་ལྔ་བརྒྱའོ། །
ལན། སངས་རྒྱས་བསྟན་པའི་ཡུན་ཚད་ལྔ་བརྒྱ་ཕྲག་བཅུའི་ནང་ནས་ཇི་ཙམ་འདས་ཟིན་པ་དང་། ལྷག་མ་ཇི་ཙམ་ལུས་པའི་སྐོར་ལ་སངས་རྒྱས་ཀྱི་འདས་ལོ་བརྩི་ཚུལ་མི་འདྲ་བའི་དབང་གིས་བཞེད་པ་མི་འདྲ་བ་བྱུང་ཞིང་། བོད་ཀྱི་མཁས་པ་མང་ཆེ་བས་ཕུག་ལུགས་སྐར་རྩིས་པའི་བཞེད་པ་ཁུངས་བཙུན་པར་གསུངས་པ་ལྟར་ན། ད་ལོ༼སྤྱི་ལོ་༢༠༡༣ལོ༽ཕན་ཆད་ལྔ་བརྒྱ་པ་ལྔ་འདས་ཐོག་ལྔ་བརྒྱ་པ་དྲུག་པ་ཚུལ་ཁྲིམས་ལེའུ་ལས་སུམ་བརྒྱ་དགུ་བཅུ་གོ་བཞི་བཅས་ཁྱོན་བསྡོམས་པའི་ལོ་ཉིས་སྟོང་བརྒྱད་བརྒྱ་དགུ་བཅུ་གོ་བཞི་སོང་ཟིན་པ་དང་། ལྷག་མ་ལ་ཚུལ་ཁྲིམས་ལེའུ་ལས་ལོ་བརྒྱ་དང་དྲུག་ཡོད་པའི་ཐོག་ལུང་གི་ལེའུ་གསུམ་ལ་ལོ་ཆིག་སྟོང་ལྔ་བརྒྱ།རྟགས་ཙམ་འཛིན་པའི་ལེའུ་ལ་ལོ་ལྔ་བརྒྱ་བཅས་ཁྱོན་བསྡོམས་པའི་ལོ་ཉིས་སྟོང་བརྒྱ་དང་བཅུ་མེད་དྲུག་ཡོད་པར་བཞེད།དེང་སང་རྒྱལ་ཕྱི་ནང་སེ་མང་ཆེ་བས་ཁ་ཆེ་པཎ་ཆེན་ལུགས་ཀྱི་བཞེད་པ་ལྟར་ན་འདི་ལོའི༼སྤྱི་ལོ༢༠༡༣ལོ༽སྔོན་དུ་ལོ་ཉིས་སྟོང་ལྔ་བརྒྱ་ང་བདུན་ལས་མ་སོང་ཞིང་། ད་དུང་ལོ་ཉིས་སྟོང་བཞི་བརྒྱ་ཞེ་གསུམ་ལྷག་མར་ལུས་ཡོད་ཅེས་ཟེར།དུས་འཁོར་གྱི་ལུགས་ལྟར་བྱས་ན་སངས་རྒྱས་བསྟན་པའི་གནས་ཡུན་ནི་མདོ་ལུགས་ལས་ལོ་བརྒྱད་དགུ་ཙམ་རིང་ངོ་། །
ལན། སྟོན་པ་བཀའ་དྲིན་ཅན་མཆོག་གིས་གསུངས་པའི་ཆོས་འཁོར་རིམ་པ་གསུམ་ནི་ཐོག་མ་བདེན་པ་བཞིའི་ཆོས་འཁོར་དང་། བར་མཚན་ཉིད་མེད་པའི་ཆོས་འཁོར། ཐ་མ་ལེགས་པར་རྣམ་པར་ཕྱེ་བའི་ཆོས་འཁོར་བཅས་སོ།།
ལན། སྟོན་པ་ཤཱཀྱ་ཐུབ་པ་ཡིས་འཇིག་རྟེན་འདིར་ལ་ཐེངས་དང་པོར་གསུངས་པའི་ཆོས་ཏེ། སྟོན་པ་བཀའ་དྲིན་ཅན་དགུང་ལོ་སོ་ལྔ་ལ་བབ་པའི་ཧོར་ཟླ་བཞི་པའི་ཚེས་བཅོ་ལྔའི་ཐོ་རངས་སུ་མངོན་པར་རྫོགས་པར་སངས་རྒྱས་པའི་ཚུལ་བསྟན་ཀྱང་ཟབ་ཞི་སྤྲོས་བྲལ་འོད་གསལ་འདུས་མ་བྱས།།བདུད་རྩིའི་ཆོས་ནི་བདག་གིས་ཐོབ་པར་གྱུར། །བདག་གིས་བསྟན་ཀྱང་གཞན་གྱིས་མི་ཤེས་ཏེ།།མི་སྨྲ་ནགས་འདབ་གནས་པར་བྱ་བ་སྙམ། །ཞེས་རང་ཉིད་ལ་ཐོབ་པའི་ཆོས་ཟབ་མོ་དེ་དག་གཞན་གྱིས་རྟོགས་དཀའ་བར་དགོངས་པ་དང་ཆོས་གསུང་ཡུལ་གྱི་སྣོད་ལ་བརྟག་པའི་ཆེད་ཞག་ཞེ་དགུའི་རིང་ཆོས་མ་གསུང་པར་བཞུགས། །དེ་ནས་ཕྱོགས་བཅུའི་ཞིང་ནས་ཡོང་བའི་བྱང་ཆུབ་སེམས་དཔའ་དང་། དཀར་ཕྱོགས་ཀྱི་ལྷ་གྲངས་ལས་འདས་པ་དག་གིས་ཆོས་སྟོན་པར་གསོལ་བ་བཏབ་ཅིང་། ཁྱད་པར་དུ་ལྷ་ཚངས་པ་དང་བརྒྱ་བྱིན་གཉིས་ཀྱིས་གསེར་གྱི་འཁོར་ལོ་དང་།དུང་དཀར་པོ་གཡས་སུ་འཁྱིལ་བ་ཕུལ་ཏེ་ཆོས་གསུང་བར་གསོལ་བ་བཏབ་པས། ཧོར་ཟླ་དྲུག་པའི་ཚེས་བཞིར་ཡུལ་ཝཱ་ར་ཎཱ་སི་ནས་ལེ་དབར་བཅུ་ཙམ་ཆོད་པའི་དྲང་སྲོང་ལྷུང་བ་རི་དྭགས་ཀྱི་ནགས་སུ་ཐོག་མར་འཁོར་ལྔ་སྡེ་བཟང་པོ༼ཀུན་ཤེས་ཀཽཌཱིབན། རྟ་ཐུལ། མིང་ཆེན། བཟང་ལྡན། རླངས་པ།༽དང་ལྷའི་འཁོར་དཔག་ཏུ་མེད་པ་ལ་བཀའ་དང་པོ་བདེན་པ་བཞིའི་ཆོས་ཀྱི་འཁོར་ལོ་བསྐོར་བས། ལྔ་སྡེ་བཟང་པོས་རིམ་པར་དགྲ་བཅོམ་པའི་གོ་འཕང་ཐོབ་སྟེ། འཇིག་རྟེན་ན་དཀོན་མཆོག་གསུམ་གྱི་ཐོག་མ་བྱུང་། ཆོས་འཁོར་དང་པོའི་སྐབས་འདིར་མེད་པར་འཛིན་པ་ལས་བཟློག་པར་བྱས་ནས་ཡོད་པ་འཛིན་པ་གཙོ་བོར་གསུངས་སོ།༼སངས་རྒྱས་ཀྱི་ཆོས་འཁོར་དང་པོ་བསྐོར་བ་དྲན་གསོ་ཞུ་ཆེད་བོད་ལདྲུག་པའི་ཚེས་བཞིའི་དུས་ཆེན་བྱུང་།༽
ལན། བདག་ཅག་གི་སྟོན་པ་བཀའ་དྲིན་ཅན་གྱིས་ཆོས་འཁོར་ལན་གསུམ་སྐོར་བའི་བར་མ་སྟེ།བདེན་པ་བཞིའི་ཆོས་འཁོར་སྐོར་བའི་རྗེས་སུ་གནས་བྱ་རྒོད་ཕུང་པོའི་རི་ལ་ཡུལ་བྱང་ཆུབ་སེམས་དཔའ་དང་། ཐེག་ཆེན་རིགས་ཅན་གྱི་ལྷ་མི་གྲངས་ལས་འདས་པ་ལ་ཆོས་ཐམས་ཅད་རྒྱུ་དང་རྐྱེན་ལ་བརྟེན་ནས་འབྱུང་བ་ཡིན་ལ། རང་གི་མཚན་ཉིད་ཀྱིས་གྲུབ་པ་མ་ཡིན་པར་སྟོན་པའི་ཆོས་ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་རིན་པོ་ཆེ་སོགས་གསུངས་ཏེ་བཀའ་བར་མ་མཚན་ཉིད་མེད་པའི་ཆོས་འཁོར་བསྐོར་རོ། །མཚན་ཉིད་མེད་པའི་ཆོས་འཁོར་ཟེར་དགོས་པའི་རྒྱུ་མཚན་ནི་གཟུགས་ནས་རྣམ་མཁྱེན་བར་གྱི་ཆོས་ཐམས་ཅད་རང་རང་གི་མཚན་ཉིད་ཀྱིས་མ་གྲུབ་པར་སྟོན་པའི་ཟབ་མོ་སྟོང་པ་ཉིད་ཀྱི་ཚུལ་ལས་བརྩམས་པས་སོ།།ཆོས་འཁོར་གཉིས་པའི་སྐབས་འདིར་བདེན་པ་ཡོད་པར་འཛིན་པ་ལས་བཟློག་པར་བྱས་ནས་ཆོས་ཐམས་ཅད་བདེན་པ་མེད་པར་འཛིན་པ་གཙོ་བོར་གསུངས་སོ། །འཁོར་ལོ་བར་མའི་གསུང་རབ་ཤེར་ཕྱིན་ལ་རྒྱས་པའི་རྒྱས་པ་ཤེར་ཕྱིན་བམ་པོ་ལྔ་བརྒྱ་དང་། རྒྱས་པའི་འབྲིང་ཤེར་ཕྱིན་བམ་པོ་བཞི་བརྒྱ་པ། རྒྱས་པའི་བསྡུས་པ་ཤེར་ཕྱིན་འབུམ་པ། འབྲིང་གི་རྒྱས་པ་སྟོང་ཕྲག་ཉི་ཤུ་ལྔ་བ། འབྲིང་གི་འབྲིང་ཁྲི་བརྒྱད་སྟོང་པ། འབྲིང་གི་བསྡུས་པ་ཤེས་རབ་ཁྲི་བ། བསྡུས་པའི་རྒྱས་པ་ཤེར་ཕྱིན་བམ་པོ་བཅོ་བརྒྱད་པ། བསྡུས་པའི་འབྲིང་བརྒྱད་སྟོང་པ། བསྡུས་པའི་བསྡུས་པ་མདོ་བསྡུས་པ་རྣམས་ཡོད་དོ།།
ལན། བདག་ཅག་གི་སྟོན་པ་བཀའ་དྲིན་ཅན་གྱིས་ཆོས་འཁོར་ལན་གསུམ་སྐོར་བའི་ཐ་མ་སྟེ། ཆོས་འཁོར་བར་མ་སྐོར་བའི་རྗེས་སུ་དུས་ངེས་པར་མེད་པར་གནས་ཡངས་པ་ཅན་སོགས་སུ་ཡུལ་ཐེག་པ་ཆེན་པོའི་རིགས་ཅན་དག་ལ་སེམས་ཙམ་འདོད་པ་ལྟར་མཚན་ཉིད་གསུམ་གྱི་རྣམ་གཞག་གཙོ་བོར་སྟོན་པའི་བཀའ་ཐ་མ་ལེགས་པར་རྣམ་པར་ཕྱེ་བའི་ཆོས་ཀྱི་འཁོར་ལོ་བསྐོར། ལེགས་པར་རྣམ་པར་ཕྱེ་བའི་ཆོས་འཁོར་ཞེས་པ་ནི་སེམས་ཙམ་པའི་འདོད་པ་ལྟར་མཚན་ཉིད་གསུམ་ལ་བདེན་པ་ཡོད་མེད་ཁྱར་གསལ་བར་བྱེད་པ་སྟེ། གཟུགས་ནས་རྣམ་མཁྱེན་བར་གྱི་ཆོས་ཐམས་ཅད་མཚན་ཉིད་གསུམ་དུ་བསྡུས་ཤིང་གཞན་དབང་ཡོངས་གྲུབ་བདེན་གྲུབ་དང་། ཀུན་བཏགས་བདེན་མེད་དུ་ལེགས་པར་ཕྱེས་ནས་གསུང་བས་ན་དེ་སྐད་ཅེས་བརྗོད། ཆོས་འཁོར་གསུམ་པས་ཆོས་ཀྱི་འཁོར་ལོ་སྔ་མ་གཉིས་ཀྱིས་བདེན་པ་ཡོད་པར་འཛིན་པ་དང་བདེན་པ་མེད་པར་འཛིན་པ་ཤས་ཆེ་བར་གྱུར་པ་དེ་ལ་ལེགས་པར་ཕྱེ་སྟེ་ཀུན་བཏགས་བདེན་མེད་དང་གཞན་དབང་བདེན་གྲུབ། ཡོངས་གྲུབ་དོན་དམ་པར་ཡོད་པ་བསྟན་ཏོ།།
ལན། ཆོས་སྤོང་གི་ལས་ཞེས་པ་ནི་སངས་རྒྱས་ཀྱི་ཆོས་མ་ཡིན་པ་ལ་ཆོས་སུ་འཛིན་པ་དང་། སངས་རྒྱས་ཀྱི་ཆོས་ཡིན་པར་ཆོས་མ་ཡིན་པར་སྨྲ་བ་ལ་ཟེར་ཏེ། ཆོས་སྤོང་བའི་ལས་ཀྱི་སྒྲིབ་པ་ནི་ཆེས་ཤིན་ཏུ་ཕྲ་བ་ཡིན། དཔེར་ན། སངས་རྒྱས་ཀྱི་གསུངས་པའི་བཀའ་ལ་འདི་ནི་བཟང་གི་བསམ་པ་དང་འདི་ནི་མི་བཟང་གི་བསམ་པ་འཛིན་པ་དང་། འདི་ནི་བྱང་ཆུབ་སེམས་དཔའ་དག་གི་ཆེད་དང་། འདི་ནི་ཉན་ཐོས་རྣམས་ཀྱི་ཆེད། འདི་ནི་སངས་རྒྱས་རྣམས་ཀྱི་ཆེད་དུ་གསུངས་པ་ཟེར་ནས་བླང་དོར་བྱེད་པ་སོགས་ཀྱང་ཆོས་སྤོང་གི་ལས་ལས་མ་འདས་པའོ། །
ལན། མི་གང་ཞིག་གིས་ཆུ་བོ་གངྒཱའི་བྱེ་མའི་གྲངས་ཚད་དང་མཚུངས་པའི་དགྲ་བཅོམ་པ་བསད་པ་དང་ཡང་ན་འཛམ་བུ་གླིང་གི་མཆོད་རྟེན་ཡོད་ཚད་ཐམས་ཅད་བཤིག་པ། དེ་དག་ལས་ཀྱང་ཆོས་སྤོང་བའི་སྡིག་པ་ཆེས་ཆེ་བ་ཡིན་ཏེ་ཏིང་ངེ་འཛིན་གྱི་རྒྱལ་པོ་ལས། གང་གིས་གངྒཱའི་བྱེ་སྙེད་ཀྱི། །དགྲ་བཅོམ་བསད་པར་གྱུར་པ་བས། །གང་གིས་མདོ་སྡེ་སྤོང་བྱེད་པའི།།སྡིག་པ་དེ་ནི་ཆེས་ཁྱད་འཕགས།།ཞེས་གསུངས་པ་བཞིན་ནོ།།དགྲ་བཅོམ་པ་བསད་པ་ནི་མཚམས་མེད་ཀྱི་ལས་ཡིན། མཚམས་མེད་པ་ཁག་གཅིག་བྱས་ནའང་དམྱལ་བར་སྐྱེ་བར་གསུངས། ཆོས་སྤང་པ་ནི་དགྲ་བཅོམ་གྲངས་མེད་པ་བསད་པ་ལས་ཀྱང་ལྕི་བར་གསུངས་པས་ཉེས་དམིགས་ཤིན་ཏུ་ཆེ་བར་སྣང་ངོ་།།
ལན། མི་གཉིད་སྟུག་པོ་སངས་པ་བཞིན་སྒྲིབ་གཉིས་བག་ཆགས་དང་བཅས་པའི་མུན་པ་སྟུག་པོ་ཐམས་ཅད་སངས་པས་སངས་དང་། མེ་ཏོག་པད་མ་ཁ་ཕྱེ་ཞིང་རྒྱས་པ་ལྟར་ཤེས་བྱ་ཇི་ལྟ་བ་དང་ཇི་སྙེད་པའི་དོན་མཐའ་དག་མངོན་སུམ་དུ་མཁྱེན་པ་ལ་ཆགས་ཐོགས་དང་བྲལ་བའི་བློ་གྲོས་ཀྱི་སྣང་བ་རབ་ཏུ་རྒྱས་པས་རྒྱས་ཞེས་ཞུ་བ་སྟེ། དོན་དུ་སངས་ཞེས་པ་ནི་སྒྲིབ་གཉིས་བག་ཆགས་དང་བཅས་པ་ཟ༔ཟད་པར་སྤངས་པའི་སྤང་པ་ཕུན་སུམ་ཚོགས་པ་སྟེ་མ་རིག་པ་གཙོ་བྱས་པའི་སྐྱོན་ཐམས་ཅད་ཟད་པ་དང་། རྒྱས་ཞེས་པ་ནི་ཤེས་བྱ་ཇི་ལྟ་བ་དང་ཇི་སྙེད་པ་མངོན་སུམ་དུ་རྟོགས་པའི་རྟོགས་པ་ཕུན་སུམ་ཚོགས་པ་རྒྱས་པ་སྟེ། སྐུ་གསུང་ཐུགས་གསུམ་གྱི་ཡོན་ཏན་ནམ། མཁྱེན་བརྩེ་ནུས་གསུམ་གྱི་ཡོན་ཏན་ཐམས་ཅད་མངོན་པར་རྫོགས་པ་ཞིག་ལ་ཟེར། མདོར་བསྡུས་ན་སངས་རྒྱས་ས་པ་ནི་སྐྱོན་ཀུན་ཟད་པ་དང་ཡོན་ཏན་ཀུན་རྫོགས་ཀྱི་སྐྱེས་བུའི༼དེའི་ཡོན་ཏན་ཞིག་ལའང་གོ་ཆོག་པར་གསུངས།༽དོན་ནོ།།
ལན། སངས་རྒྱས་ཀྱི་ཆོས་སམ་བསྟན་པ་ཞེས་པ་ནི་སྤངས་རྟོགས་མཐར་ཕྱིན་པའི་སྟོན་པ་བཅོམ་ལྡན་འདས་ཀྱིས་རང་གི་ཉམས་སུ་མྱོང་བ་དང་།རང་ཉིད་ཀྱིས་མངོན་སུམ་དུ་རྟོགས་པའི་དོན་རྣམས་བརྩེ་བའི་ཐུགས་ཀྱིས་སེམས་ཅན་ལ་ཕན་པར་རེ་ནས་གསུངས་པའི་བཀའ་སློབ་ཀྱི་དོན་ཏེ། སྡིག་པ་ཅི་ཡང་མི་བྱ་ཞིང་།།དགེ་བ་ཕུན་སུམ་ཚོགས་པར་སྤྱོད།།རང་གི་སེམས་ནི་ཡོངས་སུ་འདུལ། །འདི་ནི་སངས་རྒྱས་བསྟན་པ་ཡིན། །ཞེས་པ་ལྟར་གཉེན་པོར་བརྟེན་ནས་སྡུག་བསྔལ་གྱི་རྒྱུ་སྡིག་པའི་ལས་མི་བྱ་ལ་བྱས་པ་རྣམས་བཤགས་ནས་བྱང་བ་བྱེད་ཅིང་བདེ་བའི་རྒྱུ་དགེ་བའི་ལས་ཕུན་སུམ་ཚོགས་པར་བསྒྲུབ་པ་དང་། ལས་དེ་དག་ཀྱང་རྩ་བ་སེམས་ལ་ཐུག་ཡོད་པ་སྟེ་ཞི་བའི་སེམས་ཀྱིས་ལུས་ངག་རྣམས་དགེ་བར་སྦྱོར་བ་དང་མ་ཞི་བའི་སེམས་ཀྱིས་ལུས་ངག་དག་མི་དགེ་བ་ལ་སྦྱོར་བ་ཡིན་པས་རང་གི་སེམས་ཡོངས་སུ་འདུལ་བར་བྱེད་པ་སྟེ་མདོར་ན་སྡིག་པ་མི་བྱེད་པ།དགེ་བ་བྱེད་པ། རང་སེམས་འདུལ་བར་བྱེད་པའོ། །དེར་ལུང་གི་བསྟན་པ་དང་རྟོགས་པའི་བསྟན་པ་གཉིས་སུ་དབྱེའོ། །དེ་ཡང་བླ་མ་དམ་པས་དོན་དངོས་སུ་སངས་རྒྱས་ཀྱི་གསུང་ཐམས་ཅད་ང་ཚོས་རྒྱུན་དུ་གཞན་ལ་ངེས་པར་དུ་ཕན་འདོགས་དགོས་པ་ཡིན་ཞེས་པ་དང་། གཞན་ལ་ཕན་འདོགས་མ་ཐུབ་ཀྱང་གནོད་པ་བྱེད་མི་ཉན་ཞེས་པའི་སྐད་ཆ་ཚིག་འདི་གཉིས་ཀྱི་ནང་དུ་འདུས་ཡོད་ཅེས་བཤད་ཆོག་སྟེ། ཚིག་དང་པོར་ཐེག་པ་ཆེན་པོའི་གསུང་ཐམས་ཅད་འདུས་ཡོད་པ་དང་། ཚིག་གཉིས་པར་ཐེག་པ་ཆུང་ངུའི་གསུང་ཐམས་ཅད་འདུས་ཡོད་པ་ཡིན། འདི་གཉིས་ཀ་བྱམས་པ་དང་། སྙིང་རྗེའི་བསམ་པར་བརྟེན་ཡོད། དེ་བས་ནང་པ་ཞིག་གིས་རབ་ཏུ་བྱུང་ན་གཞན་ལ་ཕན་འདོགས་དགོས། དེ་ལྟར་མ་བྱུང་ན་ཡང་མ་མཐར་གཞན་ལ་གནོད་པ་མི་བྱེད་པ་དགོས་པ་ཡིན་ཞེས་གསུངས་སོ། །
ལན། ལུང་གི་བསྟན་པ་ནི་ཆོས་ལག་ཏུ་ལེན་པའི་ཚུལ་ལམ་སྒྲུབ་པ་བྱེད་ལུགས་གཏན་ལ་འབེབས་པ་སྟེ་སྡེ་སྣོད་གསུམ་གྱི་བཀའ་དང་དགོངས་འགྲེལ་སློབ་ཁྲིད་ཀྱི་རྒྱུན་འཛིན་དང་གཞི་ལམ་འབྲས་བུའི་ཤེས་བྱ་རྣམས་གཞུང་གི་སྟེང་ནས་སློབ་སྦྱོང་བྱས་ཏེ་དོན་གོ་བར་བྱེད་པ་ལའོ། ། འདིར་སྡེ་སྣོད་ཅེས་པ་ལ་སྡེ་ནི་ཚོགས་སུ་གྱུར་པ་སྟེ་མང་པོ་ཞིག་འདུས་པ་ཡིན་ཞིང་དེ་ལྟ་བུའི་སྣོད་ཡིན་པས་སྡེ་སྣོད་ཟེར། ནང་པའི་ལུང་གི་ཆོས་ཏེ་གསུང་རབ་ཐམས་ཅད་སྡེ་སྣོད་གསུམ་དུ་འདུས་པ་ཡིན། གསུམ་ནི་མདོ་སྡེའི་སྡེ་སྣོད་དང་། མངོན་པའི་སྡེ་སྣོད། འདུལ་བའི་སྡེ་སྣོད་བཅས་ཡིན། མདོ་སྡེའི་སྡེ་སྣོད་ཀྱི་བརྗོད་བྱ་ནི་བསླབ་པ་ཏིང་ངེ་འཛིན་དང་། མངོན་པའི་སྡེ་སྣོད་ཀྱི་བརྗོད་བྱ་བསླབ་པ་ཤེས་རབ། འདུལ་བའི་སྡེ་སྣོད་ཀྱི་བརྗོད་བྱ་བསླབ་པ་ཚུལ་ཁྲིམས་ཡིན། གསུང་རབ་ཡན་ལག་བཅུ་གཉིས་ཞེས་པ་ནི་སྟོན་པའི་གསུང་རབ་ལ་རྗོད་བྱེད་ཚིག་གི་སྒོ་ནས་དབྱེ་སྟངས་ཏེ་མདོ་སྡེ་དང་།དབྱངས་ཀྱིས་བསྙད་པ། ལུང་དུ་བསྟན་པའི་སྡེ། ཚིགས་སུ་བཅད་པའི་སྡེ། ཆེད་དུ་བརྗོད་པའི་སྡེ། གླེང་གཞིའི་སྡེ། རྟོགས་པ་བརྗོད་པའི་སྡེ། དེ་ལྟ་བུ་བྱུང་བའི་སྡེ། སྐྱེ་རབས་ཀྱི་སྡེ། ཤིན་ཏུ་རྒྱས་པའི་སྡེ། རྨད་དུ་བྱུང་བའི་སྡེ། གཏན་ལ་ཕབ་པའི་སྡེ་བཅས་ཡིན། དེ་དག་སྡེ་སྣོད་གསུམ་དུ་འདུས་པ་ཡིན། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ནི་སྟོན་པ་བཀའ་དྲིན་ཅན་གྱིས་འདོད་ཆགས་ལ་སྤྱོད་པ་ཉིས་ཁྲི་ཆིག་སྟོང་།ཞེ་སྡང་ལ་སྤྱོད་པ་ཉིས་ཁྲི་ཆིག་སྟོང་། གཏི་མུག་ལ་སྤྱོད་པ་ཉིས་ཁྲི་ཆིག་སྟོང་། དུག་གསུམ་ཆ་མཉམ་དུ་སྤྱོད་པ་ཉིས་ཁྲི་ཆིག་སྟོང་བཅས་ཉོན་མོངས་བརྒྱད་ཁྲི་བཞི་སྟོང་ཡོད་པ་ལས་དེ་དག་སྤྱོད་པ་སྣ་རེའི་གཉེན་པོ་རྫོགས་པར་གསུངས་པ་དེ་དག་གི་གཞུང་ཚོགས་ལལ་ཆོས་ཀྱི་ཕུང་པོ་ཞེས་ཟེར། འོན་ཀྱང་དེ་དག་ཚང་མ་འཛམ་བུ་གླིང་དུ་མི་སྣང་བ་ནི་ལྷ་ཀླུའི་འཇིག་རྟེན་སོགས་ན་ཡོད་པ་བཞེད།།
ལན། རྟོགས་པའི་བསྟན་པ་ནི་གཏན་ལ་འབེབས་པ་ན་ཇི་ལྟར་གཏན་ལ་ཕབ་པ་ལྟར་སྒྲུབ་པ་ཡིན་པ་སྟེ་སློབ་སྦྱོང་བྱས་ནས་ཤེས་པའི་དོན་རྣམས་རང་གི་ལུས་ངག་གི་སྤྱོད་པ་དང་བསམ་པའི་ལྟ་ཚུལ་སྟེང་དུ་ཉམས་སུ་བསྟར་བའམ་ལག་ལེན་དུ་འདེབས་པའི་དོན། ལུང་གི་བསྟན་པ་དང་རྟོགས་པའི་བསྟན་པ་གཉིས་རྒྱུ་འབྲས་སུ་འགྲོ་བ་སྟེ་རྟ་རྒྱུག་པའི་དུས་དང་པོར་རྟ་ལ་རྒྱུག་སའི་ལམ་བསྟན་ཏེ་དེ་ནས་དེའི་ཐོག་ཏུ་རྒྱུགས་པ་ལྟ་བུའོ། །
ལན། གྲུབ་མཐའ་ཞེས་པའི་ཐ་སྙད་ནི་ཕྱི་མ་དག་གིས་རང་བཟོས་མ་ཡིན་པར་ཐོག་མ་སངས་རྒྱས་ཀྱི་ལུང་ལས་བྱུང་ཞིང་། དེའི་སྒྲ་བཤད་ནི་གྲུབ་པའི་མཐའ་སྟེ། རིགས་པ་དང་ལུང་གིས་རབ་ཏུ་བསྟན་པར་རང་གི་འདོད་པ་གྲུབ་པ་ནི། དེ་ལས་ཕར་ཡང་འགྲོ་བ་མེད་པས་ན་མཐའོ། །ཞེས་གསུངས་པ་ལྟ་བུ། སྤྱིའི་དབྱེ་བ་ལ་ཕྱི་རོལ་པ་དང་། ནང་པ་གཉིས་ཡོད་པ་དང་། ནང་པ་སངས་རྒྱས་པའི་ཆོས་ཀྱི་གྲུབ་མཐའ་ལ་ནང་གསེས་དབྱེ་བབྱེ་བྲག་སྨྲ་བ་དང་མདོ་སྡེ་སྨྲ་བ། སེམས་ཙམ་པ།།ྟདབུ་མ་པ་བཅས་བཞི་ཡོད།དང་པོ་གཉིས་ནི་ཐེག་པ་ཆུང་ངུའི་གྲུབ་མཐའ་སྨྲ་བ་དང་། ཕྱི་མ་གཉིས་ནི་ཐེག་པ་ཆེན་པོའི་གྲུབ་མཐའ་སྨྲ་བ་ཡིན། བྱེ་བྲག་སྨྲ་བ་ཞེས་པ་ནི་སྐྱེ་འགག་གནས་གསུམ་ཡོད་པའི་དངོས་པོ་ཐམས་ཅད་ལ་དུས་གསུམ་རེ་ཡོད་ཅིང་།དངོས་པོ་དེའི་དུས་གསུམ་གྱི་སྐབས་སུ་དངོས་པོ་དེ་འདོར་ཡང་དེའི་རྫས་རྒྱུན་ཡོད་པར་ཁས་ལེན་པས་དེ་ལྟར་བཏགས་སོ། །མདོ་སྡེ་སྨྲ་བ་ནི་སངས་རྒྱས་རང་ཉིད་ཀྱིས་གསུངས་པའི་མདོ་སྡེའི་རྗེས་སུ་འབྲངས་ནས་གྲུབ་པའི་མཐའ་བཞག་པའི་རྒྱུ་མཚན་གྱིས་བཏགས་པ་ཡིན། བྱེ་མདོ་གཉིས་ནི་སངས་རྒྱས་སྐུ་མྱ་ངན་ལས་འདས་ནས་ད་ལྟའི་བར་དུ་ཕལ་ཆེར་མ་ཉམས་པར་གནས་པས་ཤིང་རྟའི་སྲོལ་འབྱེད་དགོས་དོན་མེད་པར་གསུངས། སེམས་ཙམ་པ་ཞེས་པ་ནི་རང་སེམས་ཀྱི་འཆར་སྣང་ལས་གཞན་པའི་ཕྱི་རོལ་དོན་དུ་གྲུབ་པ་མེད་ཀྱང་ཕྱི་རོལ་དོན་དུ་གྲུབ་པ་ལྟ་བུར་སྣང་བ་ནི་སེམས་ཀྱི་འཆར་སྣང་ཙམ་ཡིན་པར་ཁས་ལེན་པའི་དབང་གིས་མིང་དེ་བཏགས། གྲུབ་མཐའ་འདིའི་སྲོལ་ཐོག་མར་འབྱེད་མཁན་ནི་འཕགས་།པ་ཐོགས་མེད་ཡིན། དབུ་མ་པ་ནི་རྟག་ཆད་ཀྱི་མཐའ་གཉིས་དང་བྲལ་བའི་དབུས་ལ་གནས་པ་ཡིན་པས་དབུ་མ་དང་། དེ་ལྟ་བུའི་ལྟ་བ་ཁས་ལེན་མཁན་ལ་དབུ་མ་པ་ཞེས་བཏགས། ཐོག་མར་སྲོལ་འབྱེད་མཁན་ནི་འཕགས་པ་ཀླུ་སྒྲུབ་ཡིན། དེ་ལྟ་བུའི་གྲུབ་མཐའ་བཞི་བྱུང་བ་ནི་སངས་རྒྱས་ཀྱི་གདུལ་བྱ་སེམས་ཅན་གྱི་ཁམས་དང་མོས་པ་མི་འདྲ་བ་ལ་བལྟོས་ནས་ཆོས་འཁོར་རིམ་པ་གསུམ་སྐོར་ཡོད་པ་ལས་དང་པོ་བདེན་བཞིའི་ཆོས་འཁོར་ལ་བརྟེན་ནས་ཐེག་པ་ཆུང་ངུའི་གྲུབ་མཐའ་གཉིས་དང་། འཁོར་ལོ་བར་མ་མཚན་ཉིད་མེད་པ་དང་འཁོར་ལོ་ཐ་མ་ལེགས་པར་རྣམ་པར་ཕྱེ་བ་གཉིས་ཀྱི་རྗེས་སུ་འབྲངས་ནས་ཐེག་ཆེན་གྱི་གྲུབ་མཐའ་གཉིས་བྱུང་།དེ་དག་ནི་རྗེས་འཇུག་རྣམས་ཀྱིས་འཁོར་ལོ་སོ་སོའི་དགོངས་པ་བཀྲལ་ཚུལ་ལ་བརྟེན་ནས་བྱུང་ཞིང་རྩ་བ་སངས་རྒྱས་བཅོམ་ལྡན་འདས་ཀྱི་མདོ་སྡེ་ལ་ཁུངས་གཏུགས་པ་ཡིན། དེ་ནི་སངས་རྒྱས་ཀྱིས་ཐོག་མ་ཆོས་གསུངས་པའི་སྐབས་མིའི་བསམ་བློའི་གནས་ཚད་མི་འདྲ་བ་ལ་བསྟུན་ནས་རིམ་པ་མི་འདྲ་བ་བཞི་གསུངས་པ་ལས། ཕན་ཚུན་འགལ་བ་དང་རྩོད་པ་ཡོད་པ་གཏན་ནས་མིན།དེ་བས་རིམ་པ་གོང་མ་གོང་མ་རྣམས་འོག་མ་འོག་མ་ལས་ཟབ་ཅིང་མཐོ་ན་ཡང་འོག་མ་འོག་མ་ཤེས་པར་བརྟེན་ནས་གོང་མ་གོང་མ་ཤེས་དགོས་པས། འོག་མ་ཙམ་ལས་མ་ཤེས་པས་གོང་མ་ཁས་མི་ལེན་པ་དང་། གོང་མ་འཛིན་པར་རློམ་པས་འོག་མ་འདོར་བ་སོགས་སྤང་བླང་བྱ་བ་ནི་ཆོས་ལ་ཆ་རྒྱུས་མེད་པར་མངོན་ཞིང་ཆོས་སྤང་གི་ལས་བསག་པར་གསུངས་པས་ཤིན་ཏུ་མི་རུང་བའོ། །
ལན། ཇོ་བོ་བཀའ་གདམས་པའི་ཕུགས་ནོར་བཅུ་ཞེས་པ་ནི། གཏད་པ་བཞི། རྡོ་རྗེ་གསུམ། བུད་སྙེགས་ཐོབ་གསུམ་བཅས་བཅུ་ཡིན། དེ་ལསགཏད་པ་བཞི་ནི། བློ་ཕུགས་ཆོས་ལ་གཏད། ཆོས་ཕུགས་སྤྲང་ལ་གཏད།སྤྲང་ཕུགས་ཤི་ལ་གཏད། ཤི་ཕུགས་གྲོག་པོ་སྐམ་པོ་ལ་གཏད་པ་བཅས་ཡིན།རྡོ་རྗེ་གསུམ་ནི། ཐེབས་མེད་རྡོ་རྗེ་སྔོན་དུ་བཏང་། ཁྲེལ་མེད་རྡོ་རྗེ་རྗེས་ལ་བཞག ཡེ་ཤེས་རྡོ་རྗེ་རང་དང་འགྲོགས་པ་བཅས་ཡིན།དང་པོ་ནི་རང་གིས་ཚེ་འདི་བློས་བཏང་ནས་ཆོས་སྒྲུབ་པ་ལ། ཕ་མ་ཉེ་འབྲེལ་མཛའ་གྲོགས་ལ་སོགས་པས་ཇི་ཙམ་བཤོལ་བཏབ་ཀྱང་བཤོལ་ཐེབས་མི་ཐུབ་པར་གཉེན་བཤེས་བརྩེ་གདུང་ཆེ་བ་སྙིང་དང་འདྲ་བ་རྣམས་མིག་མཆི་མ་ཙ་རེ་ལུས་ཀྱང་ཡིད་རྡོ་རྗེ་ལྟར་མི་འགྱུར་བས་གདུང་སེམས་དང་ཆགས་སེམས་མེད་པར་དབེན་པའི་རི་ཁྲོད་དུ་སོང་ནས་ཆོས་རྣམ་དག་བྱེད་པ་ལ་ཟེར། གཉིས་པ་ནི་ཚེ་འདི་བློས་བཏང་ནས་ཆོས་བྱེད་པ་ལ། མི་ཚོས་སྤྲང་པོ་དང་འཁྱམས་པོ་ཟེར་བ་སོགས་འཕྱ་སྨོད་གང་བྱས་པའམ་ཡག་པོ་དང་བཟང་པོ་ཞེས་སྟོད་པ་རྣམས་ཆོས་སྒྲུབ་པའི་བར་ཆད་ཡིན་སྙམ་ནས་བློས་བཏང་བ་ལའོ།།གསུམ་པ་ནི་ཇི་ལྟར་བརྩམས་པའི་དམ་བཅའ་ལས་ནམ་ཡང་མི་འདའ་བར་སྙིང་པོ་མེད་པའི་འདི་སྣང་གི་བྱ་གཞག་ཐམས་ཅད་གཏན་དུ་སྤངས་ཏེ། ཆོས་ཀྱི་བསམ་པ་བརྟན་པོས་ཚེ་དང་སྒྲུབ་པ་སྙོམས་པར་བྱེད་པ་ལ་ཟེར། བུད་སྙེགས་ཐོབ་གསུམ་ནི། མི་གྲལ་ནས་བུད་པ་དང་། ཁྱི་གྲལ་སྙེགས་པ། ལྷ་གྲལ་ཐོབ་པ་བཅས་སོ། །
ལན། ཨོཾ་མ་ཎི་པདྨེ་ཧཱུཾ། ཞེས་པའི་ཡི་གེ་དྲུག་མ་འདི་ནི་རྒྱལ་བ་ཀུན་གྱི་སྙིང་རྗེའི་རང་གཟུགས་འཕགས་པ་སྤྱན་རས་གཟིགས་ཀྱི་མཚན་སྔགས་ཡིན། ཆོས་ཀྱི་སྙིང་པོ་མ་ཎི་ཡི་གེ་དྲུག་པ་འདི་ཉིད་ཆོས་ཕུང་བརྒྱད་ཁྲི་བཞི་སྟོང་གི་སྙིང་པོ་གཅིག་ཏུ་བསྡུས་པ།བདེ་བར་གཤེགས་པ་རིགས་ལྔ་དང་།གསང་སྔགས་རྒྱུད་སྡེ་ཀུན་གྱི་ཡང་སྙིང་།ཡོན་ཏན་ཐམས་ཅད་ཀྱི་འབྱུང་གནས་དང་དངོས་གྲུབ་ཀྱི་རྩ་བ་ཡིན་ཞིང་། དེ་ཡང་ཨོཾ་ནི་སྔགས་ཀྱི་མགོ་འདྲེན་ཏེ་ཨ་དང་ཨོ་དང་མ་གསུམ་ལས་གྲུབ། ཨོཾ་ནི་མཆོག་གི་དོན་ཏེ། ཨ་ནི་ལུས། ཨོ་ནི་ངག མ་ནི་ཡིད་ཀྱི་དོན་ཡིན། དེ་གསུམ་གྱིས་ཉམས་ལེན་བྱེད་མཁན་གྱི་མ་དག་པའི་ལུས་ངག་ཡིད་གསུམ་དང་། སངས་རྒྱས་ཀྱི་དག་པའི་སྐུ་གསུང་ཐུགས་གསུམ་མཚོན་པ་ཡིན། ནང་པ་སངས་རྒྱས་པས་ཐོག་མ་ཉིད་ནས་སྐྱོན་ཀུན་ཟད་ཡོན་ཏན་ཀུན་ལྡན་གྱི་དཀོན་མཆོག་ཞིག་གནས་མེད་ལ་སངས་རྒྱས་ཀྱི་དག་པའི་སྐུ་གསུང་ཐུགས་གསུམ་ཡང་སེམས་ཅན་གྱི་ལུས་ངག་ཡིད་གསུམ་གྱི་མ་དག་པའི་ངོ་བོ་རྣམས་རིམ་གྱིས་དོར་ནས་དག་པའི་ངོ་བོར་གྱུར་བ་ལས་བྱུང་བ་ཡིན་པར་འདོད། དེ་ལྟ་བུའི་སྐུ་གསུང་ཐུགས་སྒྲུབ་པའི་ལམ་ནི་ཡིག་འབྲུ་ཕྱི་མ་མ་ཎི་པདྨེ་ཞེས་པ་བཞི་ཡིས་མཚོན་བཞིན་ཡོད། མ་ཎི་ནི་ནོར་བུའི་དོན།དེས་ཐབས་ཀྱི་ཆ་བྱང་ཆུབ་སེམས་དང་། སྙིང་རྗེ། བྱམས་པ་བཅས་མཚོན་ཡོད། ནོར་བུར་དབུལ་ཕོངས་སེལ་བའི་ནུས་པ་ཡོད་པ་བཞིན་བྱང་ཆུབ་ཀྱི་སེམས་ལའང་སྲིད་ཞིའི་རྒུད་པ་ཐམས་ཅད་སེལ་བའི་ནུས་པ་ཡོད་པ་དང་། ནོར་བུས་སེམས་ཅན་ཀྱི་རེ་བ་སྐོང་ཐུབ་པ་དང་མཚུངས་པ་བྱང་སེམས་ཀྱིས་ཀྱང་སེམས་ཅན་གྱི་རེ་བ་སྐོང་བཞིན་ཡོད། པདྨེ་ནི་མེ་ཏོག་པད་མའི་དོན་ཡིན། དེས་ཤེས་རབ་མཚོན་པ་ཡིན། མེ་ཏོག་པད་མ་འདམ་ལས་སྐྱེས་ནའང་འདམ་གྱི་དྲི་མས་མ་གོས་པ་བཞིན་དུ་ཤེས་རབ་ལའང་རང་ཉིད་འགལ་འདུ་མི་ཡོང་བའི་སར་འཇོག་པའི་ནུས་པ་ཡོད། ཧཱུཾ་ནི་ཧ་ཨུ་ཨ་མ་བཞི་ལས་གྲུབ་ཅིང་ཐུགས་རྡོ་རྗེའི་ས་བོན་ཏེ་བདག་རྗེས་སུ་ཟུངས་ཤིག་ཅེས་པའི་ཚིག་ཡིན། དེས་དེ་ལྟ་བུའི་ཐབས་དང་ཤེས་རབ་གཉིས་ངོ་བོ་དབྱེར་མེད་པ་བསྟན་པ་སྟེ། རང་རྒྱུད་གྱི་མ་དག་པའི་སྐྱོན་དེ་དག་དོར་ནས་དག་པར་འགྱུར་བ་དེ་ངེས་པར་དུ་ཐབས་ཤེས་དབྱེར་མེད་པར་ཟུང་དུ་འབྲེལ་བའི་སྒོ་ནས་ཐོབ་དགོས་པ་མཚོན་ཡོད། ཨོྃ་མ་ཎི་པདྨེ་ཧཱུཾ། ཞེས་པའི་ཚིག་དོན་ནི་ནོར་བུ་པད་མའམ་པད་མ་ནོར་བུ་འཛིན་པས་བདག་ལ་སྐྱོབས་ཞེས་ཟེར་བ་ཡིན། །དེ་ཡང་འཕགས་མཆོག་སྤྱན་ཪས་གཟིགས་ཀྱིས་ཕྱག་གཡས་པ་ལ་ནོར་བུ་དང་གཡོན་པ་ལ་པད་མ་སྣོམ་བཞིན་ཡོད་པས་ནོར་བུ་པད་མ་འཛིན་པ་ཞེས་ཞུ་བ་ཡིན། དེ་བས་ཡིག་འབྲུ་དྲུག་པོས་ཐབས་ཤེས་དབྱེ་བ་མེད་པའི་ཟུང་འབྲེལ་གྱི་ལམ་ཉམས་ལེན་པར་བརྟེན་ནས་རང་ཉིད་ཀྱི་མ་དག་པའི་ལུས་ངག་ཡིད་གསུམ་དག་སངས་རྒྱས་ཀྱི་དག་པའི་སྐུ་གསུང་ཐུགས་ཀྱི་ངོ་བོར་བསྒྱུར་ཐུབ་པ་བསྟན་ཡོད།
ལན། ཡི་གེ་དྲུག་མ་ཚུལ་བཞིན་དུ་འདོན་པའི་ཕན་ཡོན་བསམ་གྱིས་མི་ཁྱབ་ལ། འདིར་མདོར་བསྡུས་པ་ཙམ་བྲིས་ན་ཡི་གེ་དྲུག་པོ་འདི་བཟླས་ན་ཨོཾ་ཡིས་སྦྱིན་པ་དང་། མ་ཡིས་ཚུལ་ཁྲིམས། ཎི་ཡིས་བཟོད་པ། པད་ཀྱིས་བརྩོན་འགྲུས། མེས་བསམ་གཏན། ཧཱུཾ་གྱིས་ཤེས་རབ་བཅས་ཕར་ཕྱིན་དྲུག་གི་ཆོས་རྣམས་རྫོགས་པར་འགྱུར་བ་དང་། དེ་བཞིན་ཨོཾ་ཡིས་མཆོག་གི་དངོས་གྲུབ།མ་ཡིས་ཐུན་མོང་གི་དངོས་གྲུབ། ཎི་ཡིས་ནད་གདོན་ཞི་བའི་དངོས་གྲུབ།པད་ཀྱིས་ཚེ་དང་བསོད་ནམས་རྒྱས་པའི་དངོས་གྲུབ།མེས་མི་ནོར་ཟས་གསུམ་དབང་དུ་འདུ་བའི་དངོས་གྲུབ། ཧཱུཾ་གྱིས་དགྲ་བགེགས་གནོད་བྱེད་ཚར་གཅོད་པའི་དངོས་གྲུབ་བཅས་དངོས་གྲུབ་དྲུག་འཐོབ་པར་འགྱུར།ཡང་ཨོ་ཡིས་ཉོན་མོངས་པ་གཏི་མུག་དང་། མས་ཞེ་སྡང་། ཎིས་སེར་སྣ།པད་ཀྱིས་འདོད་ཆགས།མེས་ཕྲག་དོགཧཱུྂ་གྱིས་ང་རྒྱལ་བཅས་ཉོན་མོངས་པ་དྲུག་དག་པར་འགྱུར། ཨོཾས་སྐུ། མས་གསུང་། ཎིས་ཐུགས། པད་ཀྱིས་ཡོན་ཏན། མེས་འཕྲིན་ལས། ཧཱུཾ་གྱིས་མཛད་པ་བཅས་སྤྱན་རས་གཟིགས་ཀྱི་ཡོན་ཏན་དྲུག་འཐོབ་པར་འགྱུར། གཞན་ༀས་ཚོགས་ལམ། མས་སྦྱོར་ལམ། ཎིས་མཐོང་ལམ། པད་ཀྱིས་སྒོམ་ལམ། མེས་མི་སློབ་ལམ། ཧཱུཾ་གྱིས་རྣམ་པ་ཐམས་ཅད་མཁྱེན་པ་བཅས་ལམ་གྱི་ཡོན་ཏན་རྣམས་འཐོབ་པར་འགྱུར། དེ་ལྟ་ན་ཡང་སྤྱོད་འཇུག་ཏུ། བཟླས་བརྗོད་དང་ནི་དཀའ་ཐུབ་སོགས། །ཡུན་རིང་དུས་སུ་སྤྱད་བྱས་ཀྱང་། །སེམས་གཞན་གཡེངས་པས་བྱས་པ་ནི། །དེ་ཉིད་རིག་པས་དོན་མེད་གསུངས། །ཞེས་གསུངས་པ་དང་།དོན་མ་ཤེས་ནས་མ་ཎི་དུང་མང་པོ་བཏོན་པ་ལས་དོན་ཤེས་ནས་ཕྲེང་སྐོར་གཅིག་འདོན་པས་བྱིན་རླབས་ཆེ་བ་ཡིན་ཞེས་སྙིང་རྗེ་ཆེན་པོས་གསུངས་པས་དོན་ཤེས་པ་བྱས་ནས་རང་སེམས་གཞན་དུ་མ་གཡེངས་པར་འཕགས་པ་ཐུགས་རྗེ་ཆེན་པོ་ལ་སྙིང་ཁོང་རུས་པའི་གཏིང་ནས་བློ་གཏད་དེ་ཡིག་དྲུག་བཏོན་ན། གོང་བཤད་པའི་ཕན་ཡོན་འབྱུང་ལ། སེམས་གཞན་དུ་གཡེངས་ནས་ཡིག་དྲུག་ག་ཚད་བཏོན་ཀྱང་བཏོན་པའི་ཕན་ཡོན་ཙམ་མ་གཏོགས་གོང་གི་ཡོན་ཏན་རྣམས་འཐོབ་མི་ཐུབ་པས་སེམས་གཞན་དུ་མི་གཡེང་པའི་ཐབས་ལ་འབད་པ་གལ་ཆེའོ།།
ལན། རྨོངས་དད་ཅེས་པ་ནི་དད་པ་བྱ་སའི་ཡུལ་གྱི་སྟེང་ནས་བཏགས་པ་མ་ཡིན་ལ། དད་པ་བྱེད་པའི་སེམས་ཀྱི་སྟེང་ནས་བཤད་པ་ཡིན་ཏེ། དད་པ་བྱ་ཡུལ་ལ་ཆ་རྒྱུས་གཏན་ནས་མེད་ཅིང་རྒྱུ་མཚན་ཅི་ཡང་མ་ཤེས་པས་དེ་ལ་དད་ན་དེ་ནི་རྨོངས་དད་ཡིན་ཏེ་དཔེར་ན་ཚན་རིག་ལ་ཆ་རྒྱུས་མེད་ཀྱང་ཚན་རིག་ཡིན་ཟེར་བ་དང་དེ་ངེས་པར་དུ་འགྲིག་པར་བཟུང་ནས་དད་པ་ལྟ་བུའོ། །སངས་རྒྱས་ཀྱི་ཆོས་ལའང་རྒྱུ་མཚན་ཤེས་ནས་དད་པ་དང་དད་པ་བྱེད་ཚུལ་ཆོས་དང་མཐུན་པའི་སྒོ་ནས་དད་པ་བྱེད་པ་ནི་དད་པ་ཡང་དག་ཡིན་ལ། རྒྱུ་མཚན་ཅི་ཡང་མ་ཤེས་ནས་དད་པ་བྱེད་པ་དང་དད་ཚུལ་ཆོས་དང་མི་མཐུན་པའི་སྒོ་ནས་དད་པ་ནི་རྨོངས་དད་ཡིན་ནོ།།
ལན། བདེན་པ་དང་ཡོད་པ། མི་བསླུ་བ་བཅས་དད་པའི་ཡུལ་གསུམ་གང་རུང་ལ་དམིགས་ནས་ཡིད་ཆེས་པ་དང་འདོད་པའི་རྣམ་པ་ཅན་གྱི་སེམས་བྱུང་དེ་དད་པའི་མཚན་ཉིད་དང་། དབྱེ་ན་དཀོན་མཆོག་གསུམ་སོགས་ཀྱི་ཡོན་ཏན་མཐོང་བས་སེམས་དང་བར་བྱེད་པ་ལ་དང་བའི་དད་པ་དང་།ལམ་བདེན་རྒྱུད་ལ་བསྟེན་པར་བྱ་ནུས་པ་དང་འགོག་བདེན་མངོན་དུ་འཐོབ་པར་བྱ་ནུས་པར་ཤེས་ནས་དེ་བསྟེན་འདོད་དང་མངོན་དུ་བྱ་འདོད་པའི་དང་བ་ནི་འདོད་པའི་དད་པ། སྡུག་ཀུན་གཉིས་ལ་སྐྱོན་དང་འགོག་ལམ་གཉིས་ལ་ཡོན་ཏན་ཡོད་པ་ལ་དེ་ལྟར་ཡོད་པར་ཡིད་ཆེས་པའི་དང་བ་ནི་ཡིད་ཆེས་པའི་དད་པ་བཅས་གསུམ་ཡོད། འདིར་དང་བ་ཞེས་པ་ནི་ཉོན་མོངས་པའི་དྲི་མས་རྙོག་པ་དང་བྲལ་བ་ཟེར། སྤྱིར་བཏང་དགའ་བ་དང་དད་པ་གཉིས་ནི་མི་འདྲ་བ་ཡིན། ནང་པ་སངས་རྒྱས་པའི་དད་པ་ནི་ཤེས་རབ་ཀྱི་གྲོགས་དང་བཅས་པའི་དད་པ་རེད། ཤེས་རབ་ཀྱི་གྲོགས་དང་བཅས་པའི་དད་པ་ཟེར་བ་ནི། རྟེན་ཅིང་འབྲེལ་བར་འབྱུང་པའི་ལྟ་བ་དང་། བདག་བས་གཞན་གཅེས་པའི་བྱང་ཆུབ་ཀྱི་སེམས་སོགས་ལ་བསམ་བློ་བཏང་སྟེ། དེའི་ཐོག་ནས་དེ་གསུང་མཁན་དེ་སྟོན་པ་ཉག་གཅིག་ལས་གཞན་དུ་མེད་ཅིང་། དེ་ལྟ་བུའི་ཐོག་ནས་སྟོན་པ་ལ་དད་པ་སྐྱེ་བ་ཞིག་བྱུང་ན། རྒྱུ་མཚན་ཤེས་ནས་དད་པ་ཐོབ་པ་ཞེས་པ་དེ་རེད། དེ་འདྲའི་དད་པ་ནི་ཆོས་ཐམས་ཅད་ཀྱི་རྩ་བ་ཡིན་པས། དད་པ་ཡོད་ན་དཀར་པོའི་ཆོས་ཡོད། དད་པ་མེད་ན་ཆོས་མེད། དད་པ་འཕེལ་ན་དཀར་པོའི་ཆོས་འཕེལ།དད་པ་འགྲིབ་ན་ཆོས་འགྲིབ་པར་འགྱུར། དེ་ཡང་སློབ་སྦྱོང་བྱས་ཏེ་ཡོང་དགོས་པ་ལས། རང་དགར་མི་གཞན་གྱིས་དད་པ་བྱེད་ཀྱིན་འདུག་ཅེས་ལད་ཟློས་ཀྱིས་དད་པ་བྱས་ན་ཡོང་ཐུབ་པ་མིན། དད་པ་སྐྱེ་བའི་རྒྱུ་བཞི་ནི། དགེ་བའི་བཤེས་གཉེན་ལ་བསྟེན་པ། གྲོགས་དད་པ་ཅན་དང་འགྲོགས་པ། མི་རྟག་འཁོར་བའི་ཉེས་དམིགས་བསམ་པ། མདོ་སྡེ་ཟབ་མོ་ལ་ལྟ་བ་རྣམས་ཡིན་ནོ།།ཤེས་རབ་དང་མ་འགྲོགས་ཤིང་ལད་ཟློས་ཙམ་གྱིས་དད་པ་བྱེད་པའི་མི་དག་ནི་ཚང་མས་དད་པ་བྱེད་བཞིན་པའི་ཁྲོད་དུ་གཞན་གྱི་ངོས་སུ་ལྟ་ཅི། རང་གི་སེམས་སུ་ཡང་རང་ཉིད་ལ་ཤིན་ཏུ་རྩེ་གཅིག་པའི་དད་པ་རྣམ་དག་ཡོད་པ་ལྟ་བུ་སྣང་ཡང་དོན་དུ་དད་པ་མི་བྱེད་པའི་མིའི་ཚོགས་སུ་ལྷུང་ན་མྱུར་དུ་རང་མདོག་ཐོན་ཡོང་བ་སྟེ། དཔེར་ན་རིག་གསར་སྐབས་སུ་གཞན་གྱི་ཆོས་ལ་སྡིགས་པའི་སྐད་ཆ་ཉུང་ངུ་ཙམ་ལས་མི་དགོས་པར་མྱུར་མོར་ལྷ་སྐུ་བཤིག་པ་དང་དགོན་པ་གཏོར་བ། དཔེ་ཆ་བསྲེགས་པའི་གཏེ་བུར་གྱུར་པ་རྣམས་ཕལ་ཆེར་རྒྱུན་དུས་ཤིན་ཏུ་ཆོས་ལ་དད་པ་ཆེས་ཆེར་ཡོད་ཚུལ་བསྟན་པའི་སྐྱ་བོའམ་དགེ་འདུན་ནམ་བླ་སྤྲུལ་སོགས་ལས་བྱུང་བ་དང་། ལྡོག་ཏུ་ཤེས་རབ་དང་འགྲོགས་པའི་དད་པ་རྣམ་དག་རྙེད་པའི་བཤེས་གཉེན་ཆེན་པོའམ་གྲྭ་པ་དཀྱུས་མ་སུ་ཡིན་ཡང་དེ་དག་གིས་ནི་རང་གི་སྲོག་དང་བསྡོས་ཏེ་དད་པ་བཟུང་བར་བྱས་པ་ལྟ་བུའོ། །
ལན། སྟོན་པ་སངས་རྒྱས་ཀྱི་དུས་ཆེན་ལ་གྲགས་ཆེ་བ་བརྒྱད་དེ་ཧོར་ཟླ་བཞི་པའི་ཚེས་བཅོ་ལྔ་ལ་ལྷུམས་སུ་ཞུགས་པའི་དུས་ཆེན། ཧོར་ཟླ་དང་པོའི་ཚེས་བཅོ་ལྔ་ལ་སྐུ་བལྟམས་པའི་དུས་ཆེན། ཧོར་ཟླ་བཞི་པའི་ཚེས་བརྒྱད་ལ་རབ་ཏུ་བྱུང་བའི་དུས་ཆེན། ཧོར་ཟླ་བཞི་པའི་ཚེས་བཅོ་ལྔ་ལ་སངས་རྒྱས་པའི་དུས་ཆེན། ཧོར་ཟླ་དྲུག་པའི་ཚེས་བཞི་ལ་ཆོས་འཁོར་བསྐོར་བའི་དུས་ཆེན། ཧོར་ཟླ་དགུ་པའི་ཚེས་གཉིས་ལ་ལྷ་ལས་བབས་པའི་དུས་ཆེན།ཧོར་ཟླ་དང་པོའི་ཚེས་གཅིག་ནས་བཅོ་ལྔའི་བར་གྱི་ཆོ་འཕྲུལ་ཆེན་པོའི་དུས་ཆེན། ཧོར་ཟླ་བཞི་པའི་ཚེས་བཅོ་ལྔ་ལ་མྱ་ངན་ལས་འདས་པའི་དུས་ཆེན་བཅས་སོ། །དེ་དག་ལས་མངོན་པར་རྫོགས་པ་སངས་རྒྱས་པ་དང་།ཆོས་འཁོར་བསྐོར་བ། ལྷ་ལས་བབས་པ། ཆོ་འཕྲུལ་ཆེན་པོ་བཅས་བཞི་ལ་ཡོངས་སུ་གྲགས་པའི་དུས་ཆེན་བཞི་ཞེས་བརྗོད་དོ། །གཞན་ཧོར་ཟླ་གསུམ་པའི་ཚེས་བཅོ་ལྔ་ལ་དཔལ་དུས་ཀྱི་འཁོར་ལོའི་རྩ་རྒྱུད་གསུང་པའི་དུས་ཆེན་དང་། ཟླ་བ་རེའི་ཡར་ངོའི་ཚེས་བརྒྱད། བཅུ་བཞི། བཅོ་ལྔ་དང་།མར་ངོའི་ཚེས་ཉེར་གསུམ། ཉེར་དགུ གནམ་སྟོང་བཅས་ནི་དཀར་ཕྱོགས་ལ་དགའ་བའི་ལྷ་རྣམས་འཛམ་གླིང་འདིར་སྐྱེ་བོ་རྣམས་དགེ་སྡིག་གང་བྱེད་གཟིགས་པར་ཕེབས་པའི་དུས་ཆེན་ཡིན་པ་གསུངས་སོ། །འདི་ལྟར་བརྗོད་པ་ནི་ཐུན་མོང་བ་རྣམས་ཀྱི་གོ་བདེ་ཕྱིར་ཡིན་ལ། ཐུན་མིན་གསང་སྔགས་བླ་མེད་ཀྱི་ལུགས་ལྟར་ན། ཕྱི་ཟླ་བའི་དཀར་ཆ་ཡར་མར་འཕེལ་འགྲིབ་དང་ནང་གི་ཐིག་ལེ་ཡར་མར་དུ་བགྲོད་ཚུལ་གྱི་རྟེན་འབྲེལ་དང་།ཁྱད་པར་དུ་ཉི་ཟླ་གཟའ་འཛིན་ཡང་ནང་གི་ལུས་རླུང་རྩ་ཁམས་སུ་རྒྱུ་ཚུལ་གྱི་རྟེན་འབྲེལ་ལྟོས་གྲུབ་ལས་དགེ་སྡིག་གང་བྱས་འགྱུར་ཆེ་བ་ཡོང་བའི་གནད་ཡོད་པའོ།།དུས་ཆེན་སོ་སོར་དགེ་བ་འགྱུར་སྟོབས་ཆེ་ཆུང་ནི་སྟོན་པའི་དུས་ཆེན་རྣམས་སུ་ཡིད་ཆེས་དད་པའི་སྒོ་ནས་དགེ་བ་གང་བྱས་ཀྱང་བྱེ་བ་བརྒྱ་འགྱུར་དང་། ཉི་འཛིན་ལ་བྱེ་བ་འབུམ་གྱུར། ཟླ་འཛིན་ལ་བྱེ་བ་བདུན་འགྱུར། ཉ་གང་དང་གནམ་སྟོང་ཚེས་བརྒྱད་སོགས་སྤྱིར་བཏང་གི་དུས་བཟང་རྣམས་ལ་དགེ་རྩ་བརྒྱ་འགྱུར་འཕེལ་བ་གསུངས་སོ། །གཞན་ཡང་དེང་གི་ཚད་རིག་པ་ཚོས་བཙོན་འོག་ཏུ་གནས་པའི་ཉེས་ཅན་ཁྲི་གཉིས་སུ་ཉེ་བ་དང་སྨྱོན་པ་མང་པོ་ལ་ཞིབ་འཇུག་བྱས་མཐར་ཟླ་བ་འཕེལ་འགྲིབ་ཀྱི་ཤུགས་རྐྱེན་གྱིས་ཟླ་བ་ཉ་གང་གི་དུས་སུ་ཁྲིམས་འགལ་བྱེད་མཁན་དང་སྨྱོ་མཁན་ནི་དུས་གཞན་ལས་ལྡབ་འགྱུར་གྱིས་མང་བ་ར་འཕྲོད་པ་དང་། དེ་བཞིན་གཅན་གཟན་རྣམས་ལ་ཞིབ་འཇུག་བྱས་པས་ཀྱང་ཟླ་བ་ཉ་གང་གི་དུས་སུ་སེམས་ཅན་བཟའ་འདོད་དང་ཟ་བའི་གྲངས།གསོད་པའི་ནུས་པ་སོགས་དུས་གཞན་ལས་ལྡབ་འགྱུར་གྱིས་འཕེལ་འགྲོ་བསྡོམས་ནས་དགེ་བ་བསྒྲུབ་པར་ཕན་པ་ལྷག་པ་ལྡན་པ་ཤེས་སླའོ། །
ལན།ཆོས་ཉན་པ་པོའི་སྐྱོན་གསུམ་ནི།@སྣོད་ཁ་སྦུབ་པ་ལྟ་བུའི་སྐྱོན།⊕སྣོད་ཞབས་རྡོལ་བ་ལྟ་བུའི་སྐྱོན། སྣོད་དྲི་མ་ཅན་ལྟ་བུའི་སྐྱོན་བཅས་ཡིན། དེ་ལས་དང་པོ་ནི་ཆོས་ཉན་པའི་དུས་སུ་རང་གི་རྣ་བ་གཞན་དུ་གཏད་ནས་ལུས་ཆོས་གྲལ་ན་ཡོད་ཀྱང་ཆོས་ཅི་ཡང་མ་གོ་བ་བྱས་པ་ལ་ཟེར་ཏེ་དེ་ནི་སྣོད་ཁ་སྦུབ་པའི་ནང་དུ་གང་ཡང་བླུགས་ཐབས་མེད་པ་དང་འདྲ་བས་སོ།།གཉིས་པ་ནི་སྣོད་ཁ་སྦུབ་མེད་ཀྱང་ཞབས་ལ་བུ་ག་རྡོལ་ཡོད་ན་ཇི་ཙམ་བླུགས་ཀྱང་ཚང་མ་ཟགས་འགྲོ་བ་དང་འདྲ་བར་ཆོས་ལ་ཉན་ཡོད་ཀྱང་སེམས་ལ་མ་བཟུང་ནས་བརྗེད་བཅུག་པ་ལ་ཟེར། གསུམ་པ་ནི་ཆོས་ཉན་པའི་དུས་སུ་ཡིན་པ་ལ་མ་ཡིན་པ་དང་མ་ཡིན་པ་ལ་ཡིན་པ་སོགས་དོན་ལོག་པ་གོ་བ་དང་རང་ཉིད་ཆེ་འདོད་དང་གྲགས་འདོད་སོགས་ཀུན་སློང་བཟང་པོ་མེད་པའི་སྐྱོན་ལ་ཟེར། དེ་གསུམ་སྤང་བའི་གཉེན་པོར་མདོ་ལས།ལེགས་པར་རབ་ཏུ་ཉོན་ལ་ཡིད་ལ་ཟུངས་ཤིག་ཅེས་གསུངས་ཡོད་དོ།།
ལན། ༧ཆོས་ཉན་མཁན་རང་ལ་ནད་པའི་འདུ་ཤེས། རྒྱ་ལ་ང་ཚོའི་ལུས་པོ་ལ་ནད་གང་ཡང་མེད་པའི་དབང་དུ་བཏང་ན་ཡང་སེམས་ལ་ཐོག་མ་མེད་པ་ནས་ད་ལྟའི་བར་དུ་སྡུག་བསྔལ་དྲག་པོ་བསྐྱེད་པའི་ཉོན་མོངས་དུག་གསུམ་གྱི་ནད་ཚབས་ཆེན་དུས་རྟག་ཏུ་ན་བཞིན་ཡོད་པར་ཤེས་པར་བྱེད་པའོ། །༧ཆོས་གསུང་པའི་བླ་མ་ལ་སྨན་པའི་འདུ་ཤེས། ང་ཚོར་ལུས་ལ་ནད་ཚབས་ཆེན་བྱུང་བ་འཇོམས་ཕྱིར་ཐབས་བརྒྱ་ཇུས་སྟོང་གིས་སྨན་པ་མཁས་པ་འཚོལ། དེ་དང་འཕྲད་ན་དགའ་བ་ཆེན་པོ་སྐྱེ། དེས་ཅི་ཟེར་ཉན་ནས་གུས་པས་བསྙེན་བཀུར་བྱེད་སྲིད་པ་བཞིན་དུག་གསུམ་གྱི་ནད་དྲག་ཕྱིར་བཤེས་གཉེན་འཚོལ། རྙེད་རྗེས་དེས་གསུངས་པ་རྣམས་སེམས་ཀྱི་ཁུར་པོར་མི་འགྲོ་ནས་ཅི་གསུང་བཀའ་བཞིན་བསྒྲུབ་ཅིང་གུས་པས་བསྙེན་བཀུར་བྱེད་པའོ། ། ལྩགསུང་བྱ་དམ་པའི་ཆོས་ལ་སྨན་གྱི་འདུ་ཤེས།ནད་པས་སྨན་པས་སྟེར་བའི་སྨན་ལ་ཤིན་ཏུ་གཙིགས་ཆེན་བྱེད་པ་བཞིན་བཤེས་གཉེན་གྱི་གསུངས་བའི་གདམས་ངག་དང་རྗེས་སུ་བསྟན་པ་ལ་ཆེར་ཤེས་ནས་འབད་པ་ཆེན་པོས་གཙིགས་སུ་འཛིན་པའོ། །ཆོས་ཉམས་སུ་ལེན་པར་ནད་འཚོལ་བའི་འདུ་ཤེས། ནད་པས་སྨན་མ་བཏུང་ན་ནད་ལ་མི་ཕན་པ་ཤེས་ནནས་འཐུང་བ་བཞིན་བཤེས་གཉེན་གྱི་བསྟན་པའི་གདམས་ངག་རྣམས་ཉམས་སུ་མ་ལེན་ན་དུག་གསུམ་གྱི་ནད་མི་གཞོམ་པ་ཤེས་ནས་ནན་ཏན་གྱིས་ལག་ལེན་གྱི་ཐོག་ནས་ཉམས་སུ་ལེན་པའོ། །®ཆོས་གསུང་མཁན་སངས་རྒྱས་ལ་སྐྱེས་བུ་དམ་པའི་འདུ་ཤེས། སངས་རྒྱས་མེད་ན་ང་ཚོས་ད་ལྟར་ཆོས་འཆད་ཉན་བྱེད་པའི་གོ་སྐབས་མེད་པས་སངས་རྒྱས་ཀྱི་བཀའ་དྲིན་དྲན་ནས་གུས་པ་བསྐྱེད་པའོ། །ཆོས་ཀྱི་ཚུལ་ལ་རིང་དུ་གནས་པའི་འདུ་ཤེས་ནི་ང་ཚོས་ཆོས་ཉན་པའི་སྐབས་ཁེ་ཕན་དང་གྲགས་པ་སོགས་ཀྱི་ཆེད་དུ་མ་སོང་བར་འདི་ལྟ་བུའི་ཆོས་འདི་འཇིག་རྟེན་ཡུན་རིང་དུ་གནས་པ་དྲན་པའོ། །དེ་དག་ལས་གལ་ཆེ་བ་ནི་རནད་པའི་འདུ་ཤེས་འཛིན་པ་ཡིན་ཏེ་དེ་ཡོད་ན་གཞན་རྣམས་འབྱུང་སླའོ།།
ལན། ཆོས་ཉན་པ་ལ་སློབ་མས་དོར་དགོས་པའི་དྲི་མ་དྲུག་ནི་ཆོས་འཆད་པའི་བླ་མ་ལས་ཀྱང་ང་ལྷག་སྙམ་པའི་ང་རྒྱལ། ཆོས་དང་བླ་མ་ལ་མ་དད་པ། ཆོས་ལ་དོན་གཉེར་མེད་པ། སེམས་ཕྱི་རོལ་གྱི་ཡུལ་ལ་རྣམ་པར་གཡེང་བ། དབང་པོ་སྒོ་ལྔའི་ནང་དུ་སྡུད་པའི་རྨུགས་པ། ཆོས་ཐུན་རིང་དྲགས་པ་སོགས་ཀྱིས་སེམས་སྐྱོ་བ་བཅས་སོ། །
ལན། ཆོས་ཉན་སྐབས་ཀྱི་འཛིན་མི་རུང་པ་ལྔ་ནི། ཚིག་འཛིན་ལ་དོན་མི་འཛིན་པ》དོན་འཛིན་ལ་ཚིག་མི་འཛིན་པ། བརྡ་མ་འཕྲད་པ་འཛིན་པ།༧གོང་འོག་ནོར་ནས་འཛིན་པ། ལོག་པ་འཛིན་པ་བཅས་སོ། །
ལན། ཆོས་ཉན་པའི་སྐབས་ངེས་པར་དུ་སྤོང་དགོས་པའི་འདུ་ཤེས་བཞི་ནི། ཆོས་གསུང་མཁན་བླ་མ་ལ་གླ་བའི་འདུ་ཤེས། མཉན་བྱའི་ཆོས་ལ་གླ་རྩིའི་འདུ་ཤེས། ཉན་མཁན་རང་ལ་རྔོན་པའི་འདུ་ཤེས། ཆོས་ཉམས་སུ་ལེན་པ་ལ་གླ་བ་གསོད་པའི་ཐབས་ཀྱི་འདུ་ཤེས་བཞག་པ་བཅས་སོ། །
ལན། བྱང་ས་ལས། ཀུན་ནས་ཉོན་མོངས་པ་མེད་པ་དང་གནས་ལྔ་ཡིད་ལ་མ་བྱེད་པར་མཉན་དགོས་པར་གསུངས་པ་ལ། ཉོན་མོངས་ནི། འདོད་ཆགས་དང་། ཞེ་སྡང་དང་། གཏི་མུག་གིས་མ་བསླད་པའོ། །ཆོས་ཉན་པ་ལ་ཁེངས་པ་སྤོང་བ་དྲུག་སྟེ། རང་ལ་སྐབས་གང་འགྲིགས་ཀྱིས་ཧམ་པ་དང་རང་ཤེས་མི་བྱེད་པར་བླ་མ་ཐུགས་བདེ་ཞིང་ཐུགས་བྲེལ་མེད་པ་སོགས་དང་བསྟུན་ནས་ཆོས་ཞུ་བ་སྟེ་དུས་སུ་ཉན་པ་དང་། ཕྱག་དང་ལྡང་བ་སོགས་བཀུར་སྟི་བྱེད་པ་སྲི་ཞུ་བྱེད་པ། བླ་མའི་བྱ་བ་སྒྲུབ་པ་ལ་མི་ཁྲོ་བ།རྗེས་སུ་སྒྲུབ་པ།ཀླན་ཀ་མི་འཚོལ་བ་བཅས་དྲུག་གིས་ཉན་པ་དང་།གནས་ལྔ་ཡིད་ལ་མི་བྱེད་པ་ནི། ཚུལ་ཁྲིམས་ཉམས་པ་དང་། རིགས་དམན་པ། ཆ་བྱད་ངན་པ། ཚིག་འབྲུ་ངན་པ་སྟེ་ཚིག་འབྲུ་གསུང་ལུགས་ངན་པ།ཚིག་མི་སྙན་པར་སྨྲ་བ་བཅས་ལྔ་ལ་སྐྱོན་དུ་བཟུང་སྟེ་འདོར་བ་མི་བྱེད་པས་ཉན་དགོས་པའོ།།
ལན། ཆོས་འཆད་ཉན་བྱེད་སྐབས་རང་གི་རྒྱུད་དེ་ཕྱོགས་གཅིག་ཏུ་བཞགཆོས་ཕྱོགས་གཅིག་ཏུ་འཆད་ཉན་བྱས་ན་ཅི་བཤད་ཀྱང་གནད་དུ་མི་འགྲོ་བས། གཙོ་བོར་རང་གི་རྒྱུད་གཏན་ལ་དབབ་པའི་ཆེད་དུ་ཆོས་ཉན་པ་ཤིན་ཏུ་གལ་ཆེ།འོད་ཀྱང་དེང་སང་མི་ཕལ་ཆེས་ཆོས་ཉན་སྐབས་གཞན་གྱི་སྐྱོན་ལ་བརྟག་དཔྱོད་བྱེད་པ་ལ་ཤིན་ཏུ་དགའ་བ་སྟེ། དཔེར་ན་ཆོས་ཉན་ཞོར་སེམས་སུ་བླ་མས་མི་སུ་སུ་ལ་འཆད་བཞིན་འདུག མི་སུ་དང་སུས་ང་ལ་དེ་འདྲ་བྱས་མྱོང་། ལྟོས་དང་ཁོས་ད་རུང་དེ་འདྲ་བྱེད་བཞིན་འདུག་སོགས་བསམས་པ་ལྟ་བུའི་སྒོ་ནས་ཆོས་ཉན་ན་བསམ་མནོ་ཁ་ཕྱོགས་ལྡོག་པ་ཡིན། དེ་ལྟར་བྱས་ན་ཆོས་ཅི་ཙམ་ཉན་པ་དང་། ཅི་ཞིག་ཉན་ནའང་རང་གི་སེམས་སུ་ཕན་ཐོགས་ཅི་ཡང་འབྱུང་མི་སྲིད། དེ་བས་ཆོས་འཆད་ཉན་བྱེད་པ་དེ་རང་གི་རྒྱུད་ལ་སྦྱར་དགོས་ཏེ། ཆོས་ཉན་ཞོར་རང་ལ་བརྟག་དཔྱོད་བྱས་ནས་རང་གིས་བླ་མས་གསུངས་པ་ཇི་བཞིན་དུ་སྒྲུབ་ཀྱིན་ཡོད་མེད་ལ་བལྟ་ཞིང་གང་དག་ནི་བསྒྲུབ་འོས་པ་ཡིན། རང་གིས་དེ་ལྟར་སྒྲུབ་བཞིན་འདུག་དང་མི་འདུག གང་དག་ནི་བསྒྲུབ་མི་འོས་པ་འདུག རང་གིས་སྤང་བཞིན་འདུག་དང་མི་འདུག བསྒྲུབ་དགོས་པ་རྣམས་སྒྲུབ་བཞིན་ཡོད་ན་སེམས་ལ་སྤྲོ་བ་སྐྱེད་དགོས་པ་དང་། ལྡོག་ཏུ་བསྒྲུབ་མི་འོས་པ་རྣམས་སྒྲུབ་བཞིན་ཡོད་ན་སེམས་སུ་འགྱོད་བཤགས་བྱེད་པ་དགོས།དཔེར་ན་རང་གི་ངོ་ལ་དྲི་མ་ཡོད་མེད་མེ་ལོང་ལ་བལྟས་ནས་ཕྱིས་པ་བཞིན་རང་གི་སྒོ་གསུམ་ལ་སྐྱོན་ཡོན་གང་འདྲ་ཡོད་མེད་ཆོས་ཀྱི་མེ་ལོང་ལ་འཆར་བར་བྱས་ནས་སྐྱོན་སེལ་བ་དང་ཡོན་ཏན་ལེན་པ་ལ་འབད་དགོས། མདོར་ན། ཁེ་ཕན་རྐྱང་རྐྱང་ཞིག་མ་གཏོགས་སེམས་འདུལ་བའི་ཐོག་ཏུ་བསམ་བློ་འཁོར་མི་ཤེས་མཁན་དེས་ཆོས་ཉན་པའམ་དེ་ལ་ཆོས་བཤད་པའི་དགོས་པ་ཡོད་པ་མ་རེད། ཆོས་བྱེད་པ་ནི་རང་གི་སེམས་རྒྱུད་འདུལ་བའི་དོན་དུ་ཡིན། དེ་བས་ཆོས་ཉན་དང་སྒྲུབ་སྐབས་སུ་བཅོམ་ལྡན་འདས་ཀྱིས་ཆོས་ཕུང་བརྒྱད་ཁྲི་བཞི་སྟོང་གསུངས་པ་དེ་སེམས་རྒྱུད་འདུལ་བའི་དོན་དུ་རེད། ང་རང་གི་སེམས་རྒྱུད་འདུལ་བའི་དོན་དུ་གསུངས་པ་རེད། དེ་བས་ངས་སངས་རྒྱས་ཀྱི་གསུང་ཚིག་གཅིག་ཉན་པ་ཡིན་ཡང་ང་རང་གི་སེམས་རྒྱུད་འདུལ་དགོས་པ་ཡིན་ཞེས་པ་བསམ་པ་དང་བདག་གིས་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེ་ཐོབ་པ་ལ་དེའི་རྒྱུ་ལ་བསླབས་ནས་ཤེས་པར་བྱ་དགོས། དེ་དགོས་ན་ཆོས་ཐོས་པ་དགོས་པར་སྣང་བས། ཆོས་མཉན་པར་བྱའོ་སྙམ་པའི་བྱང་ཆུབ་ཀྱི་སེམས་བསྐྱེད། ཐོས་པའི་ཕན་ཡོན་དྲན་པར་བྱས་ཏེ་སྤྲོ་སིང་བ་བྱས་ནས་སྣོད་ཀྱི་སྐྱོན་སྤོང་བ་སོགས་བྱས་ཏེ་ཆོས་མཉན་དགོས་པ་ཡིན།
ལན། རྙེད་པ་དང་གྲགས་པ་ལ་སོགས་ཟང་ཟིང་ལ་མི་ལྟ་བར་ཆོས་སྟོན་པ་ནི་ཕན་ཡོན་ཆེ་སྟེ། མདོ་ལས། བྱམས་པ། རྙེད་པ་དང་བཀུར་སྟི་མི་འདོད་པར་ཆོས་ཀྱི་སྦྱིན་པ་བྱིན་པའི་ཕན་ཡོན་ནི་ཉི་ཤུ་སྟེ། གང་ཞེ་ན། དྲན་པ་དང་ལྡན་པར་འགྱུར་བ་དང་། བློ་གྲོས་དང་ལྡན་པར་འགྱུར་བ་དང་།བློ་དང་ལྡན་པར་འགྱུར་བ་དང་། བརྟན་པ་དང་ལྡན་པར་འགྱུར་བ་དང་།ཤེས་རབ་དང་ལྡན་པར་འགྱུར་བ་དང་། འཇིག་རྟེན་ལས་འདས་པའི་ཤེས་རབ་རྗེས་སུ་རྟོགས་པར་འགྱུར་བ་དང་། འདོད་ཆགས་ཆུང་བར་འགྱུར་བ་དང་། ཞེ་སྡང་ཆུང་བར་འགྱུར་བ་དང་། གཏི་མུག་ཆུང་བར་འགྱུར་བ་དང་། བདུད་ཀྱིས་དེ་ལ་གླགས་མི་རྙེད་པར་འགྱུར་བ་དང་། སངས་རྒྱས་བཅོམ་ལྡན་འདས་རྣམས་ཀྱིས་དགོངས་པར་འགྱུར་བ་དང་། མི་མ་ཡིན་པ་རྣམས་དེ་ལ་སྲུང་བར་འགྱུར་བ་དང་། ལྷ་རྣམས་དེ་ལ་གཟི་བྱིན་བསྐྱེད་པར་འགྱུར་བ་དང་། མི་མཛའ་བ་རྣམས་ཀྱིས་དེ་ལ་གླགས་རྙེད་པར་མི་འགྱུར་བ་དང་། དེའི་མཛའ་བཤེས་རྣམས་མི་ཕྱེད་པར་འགྱུར་བ་དང་།ཚིག་བཙུན་པར་འགྱུར་བ་དང་། དེས་མི་འཇིགས་པ་ཐོབ་པར་འགྱུར་བ་དང་། ཡིད་བདེ་བ་མང་པར་འགྱུར་བ་དང་། མཁས་པས་བསྔགས་པར་འགྱུར་བ་དང་། དེའི་ཆོས་ཀྱི་སྦྱིན་པ་དེ་ཡང་རྗེས་སུ་དྲན་པར་བྱ་བ་འོས་པར་འགྱུར་བ་སྟེ། ཞེས་སོགས་གསུངས་པ་ལྟ་བུའོ།།
ལན། ཆོས་སྟོན་པའི་དུས་ཀྱི་བསམ་པ་ནི། བློ་གྲོས་རྒྱ་མཚོས་ཞུས་པ་ལས།རང་ལ་སྨན་པ་དང་། ཆོས་ལ་སྨན་དང་། ཉན་པ་པོ་ལ་ནད་པ། དེ་བཞིན་གཤེགས་པ་ལ་སྐྱེས་བུ་དམ་པ། ཆོས་ཚུལ་ཡུན་རིང་དུ་གནས་པའི་འདུ་ཤེས་བསྐྱེད་པ་དང་། འཁོར་ལ་བྱམས་པ་བསྒོམ་པར་བྱའོ། །གཞན་མཐོ་བར་དོགས་པའི་ཕྲག་དོག་དང་། ཕྱི་བཤོལ་བྱེད་པའི་ལེ་ལོ་དང་། ཡང་ཡང་འཆད་པས་ངལ་ཞིང་སྐྱོ་བ་དང་། བདག་གི་ཡོན་ཏན་སྒྲོགས་ཤིང་གཞན་གྱི་སྐྱོན་གླེང་བ་དང་། ཆོས་ལ་དཔེ་མཁྱུད་བྱེད་པ་དང་། ཟས་གོས་ལ་སོགས་པའི་ཟང་ཟིང་ལ་བལྟ་བ་སྤངས་བ་རྣམས་སྤངས་ཏེ།རང་གཞན་ཀུན་གྱིས་སངས་རྒྱས་ཐོབ་པར་བྱ་བའི་ཕྱིར་དུ་འཆད་སྙམ་དུ་བསམ་པའོ། ། སྦྱོར་བ་ནི། ཁྲུས་བྱས་ཤིང་གོས་གཙང་མ་བགོ་པར་གཙང་སྦྲ་དང་ལྡན་པས་གཙང་ལ་ཡིད་དུ་འོང་བའི་ས་ཕྱོགས་སུ་ཆོས་ཁྲི་དང་སྟན་ལ་འཁོད། བདུད་ཚར་གཅོད་པའི་སྔགས་འདོན། བཞིན་གྱི་མདངས་རབ་ཏུ་གསལ་བས་དོན་ངེས་པའི་ཡན་ལག་དཔེ་དང་། གཏན་ཚིགས་དང་ལུང་གི་རྣམ་གྲངས་ལྡན་པར་བཤད་པའོ། །
ལན། འདུལ་བའི་མདོ་ལས། མ་གསོལ་བར་མི་བྱའོ། །ཞེས་པ་ལྟར་གསོལ་བ་མ་བཏབ་པར་ཆོས་མི་བཤད་ཅིང་གསོལ་བ་འདེབས་ནའང་སྣོད་དུ་རུང་དང་མི་རུང་བ་ལ་བརྟག་དགོས་ལ། སྣོད་དུ་ཤེས་ན་མ་གསོལ་བར་ཡང་བཤད་དུ་རུང་ངོ་། །ཞི་བ་ལྷས། མ་གུས་པ་ལ་ཆོས་མི་བཤད། །མི་ན་བཞིན་དུ་མགོ་གཡོགས་དང་། ཞེས་པས། མ་གུས་པ་ནི་ལུས་དང་ངག་དང་ཡིད་མ་གུས་པ་སྟེ། ལུས་མ་གུས་ནི། མདོ་ལས། འདུག་ཡོད་པ་ལ་ལངས་ནས་མི་བཤད། ཉལ་བར་འདུག་ནས་མི་བཤད། སྟན་མཐོན་པོ་དང་བཟང་པོར་འདུག་པ་ལ་སྟན་དམའ་བ་དང་ངན་པར་འདུག་སྟེ་མི་བཤད།མདུན་དུ་འགྲོ་བ་ལ་རྒྱབ་ནས་འགྲོ་ཞིང་མི་བཤད། ལམ་དུ་འགྲོ་བ་ལ་ལམ་གྱི་འགྲམ་ནས་འགྲོ་ཞིང་མི་བཤད། མགོ་བོ་གཡོགས་པ་དང་། སྐྲ་བརྫེས་པ་དང་གཟར་བ་དང་། ལག་པ་གཉའ་གོང་དང་སྤྱོ་བོར་བསྣོལ་བ་ལ་མི་བཤད། མགོ་དོ་ཀེར་ཅན་དང་ཞྭ་གྱོན་པ་དང་ཅོད་པན་ཅན་དང་ཕྲེང་བ་ཅན་དང་དཀྲིས་པ་ལ་མི་བཤད།གླང་པོ་ཆེ་དང་རྟ་ཞོན་པ་དང་ཁྱོགས་དང་བཞོན་པའི་སྟེང་ན་འདུག་པ་དང་མཆིལ་ལྷམ་གྱོན་པ་ལ་མི་བཤད།ལག་ལ་འཁར་བ་དང་གདུགས་དང་མཚོན་དང་རལ་གྲི་དང་དགྲ་ཆ་ཐོགས་པ་དང་གོ་ཆ་གྱོན་པ་ལ་མི་བཤད། གཞན་ཡང་རྐང་པ་བརྐྱང་བ་དང་། གཞོགས་རྩིག་པ་དང་ཀ་བ་སོགས་ལ་བསྙེས་པ་དང་། རྒྱབ་དང་སྲ་ཟུར་བསྟན་པས་ཆོས་ཉན་དུ་མི་རུང་བས་བླ་མའི་མདུན་ནས་ཡན་ལག་ལྔ་ས་ལ་གཏུགས་པའི་ཕྱག་བཙལ་ནས་ལུས་ཙོག་པུར་འདུག ལག་ཐལ་མོ་སྦྱར་ནས་ལུས་གུས་པས་ཆོས་ཉན་དགོས་སོ། །ངག་གུས་པ་ནི། ངག་གིས་ཅི་རྟོལ་དང་། སྟབས་རྒད་དང་། སྣ་འབུད་དང་། གཏམ་ཤབ་ཤུབ་མི་བྱ་བར་ཆོས་གྲོལ་དུས་ལེགས་པར་གསུངས་སོ། །བཀའ་དྲིན་ཆེའོ། །ཞེས་དང་། བླ་མ་དང་ཆོས་ཀྱི་མཚན་རྐྱང་པ་ནས་མི་བརྗོད་པར་ཞེ་ཚིག་སྦྱར་བའོ། ། ཡིད་ཀྱི་གུས་པ་ནི། ཆོས་འདིར་རང་ཟབ་མི་ཟབ་ཅི་ཕོད་ཅིག་འདུག་བལྟ་དགོས།ངའི་བློ་ལ་ཡོད་པ་དང་མཐུན་མི་མཐུན་ནམ། སློབ་དཔོན་འདི་རང་ལ་ཤེས་ཚོད་གོ་ཚོད་ཅི་འདུག་བལྟའོ་སྙམ་ནས།ཤེས་པ་རྒྱང་ངོ་དེ་བས་ཆོས་ཉན་དུ་མི་རུང་བས། བདག་གིས་སེམས་ཅན་ཐམས་ཅད་ཀྱི་དོན་དུ་རྫོགས་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་ཆོས་མཉན་ལ་སེམས་ཀྱི་དྲི་མ་བསལ་སྙམ་པ་བྱས་ནས་ཉན་ནོ།།
ལན། བྱང་ནི་སྤངས་བྱ་མ་ལུས་པ་སྤངས་པའི་ཡོན་ཏན་དང་། ཆུབ་ཅེས་པས་མོས་སྤྱོད་ཀྱི་ས་ནས་སངས་རྒྱས་ཀྱི་སའི་བར་གྱི་ཐོབ་བྱ་མ་ལུས་པ་ཐོབ་པའི་རྟོགས་པའི་ཡོན་ཏན་ཏེ་སྤང་རྟོགས་ཡོན་ཏན་གཉིས་སྟོན། ལམ་ནི་སྐྱེས་བུ་ཆུང་འབྲིང་དང་ཐུན་མོང་བའི་ཆོས་སྐོར་གཉིས་དང་སྐྱེས་བུ་ཆེན་པོའི་ཆོས་སྐོར་དང་། རིམ་ནི་ཆུང་འབྲིང་དང་ཐུན་མོང་བའི་ལམ་གྱི་རིམ་པ་སྔོན་དུ་བཏང་ནས་ཆེན་པོ་ལ་སློབ་པ་རིམ་པ་བྱས་ཏེ་སྟོན་པ་ཡིན། བྱང་ཆུབ་ལ་ཉན་ཐོས་དང་རང་རྒྱལ་དང་ཐེག་ཆེན་གྱི་བྱང་ཆུབ་གསུམ་ཡོད་པ་ལས་སྐབས་འདིར་ཐེག་ཆེན་གྱི་བྱང་ཆུབ་ལ་ངོས་འཛིན་དགོས། ལམ་གྱི་རིམ་པ་ནི་དཔེར་གང་ཟག་རྒྱུད་སོ་སོའི་ལམ་ལྟ་བུ་མ་ཡིན་པར་གང་ཟག་རྒྱུད་གཅིག་པ་ཞིག་སྔ་ཕྱིར་རིམ་པར་ཞུགས་དགོས་པའི་ལམ་བཞིན་དུ་གང་ཟག་གཅིག་འཚང་རྒྱ་བའི་ཆ་རྐྱེན་དུ་རྒྱུད་ཚོད་དང་མཐུན་པའི་ལགྱི་གོ་རིམ་མཐར་ཆགས་སུ་བསྟན་ཡོད་པ་ལ་ཟེར། ཆེན་མོ་ནི་རྗེ་ཉིད་ཀྱིས་མཛད་པའི་ལམ་རིམ་ཆེ་འབྲིང་ཆུང་གསུམ་ལས་སྐལ་ལྡན་གྱི་གདུལ་བྱ་དག་ལ་བྱང་ཆུབ་ལམ་གྱི་རིམ་པའི་བགྲོད་ཚུལ་རྣམས་ལུང་རིགས་ཀྱི་སྒོ་ནས་སྤྲོས་པ་རྒྱ་ཆེན་པོས་བསྟན་པས་ཆེན་མོ་ཞེས་བརྗོད་བྱའི་དོན་གྱི་སྒོ་ནས་མཚན་འདོགས། ཆེ་ཆུང་དུ་དབྱེ་བ་ནི་ལམ་རིམ་ཆེ་བ་དབང་རྣོན་དང་།ལམ་རིམ་ཆུང་བ་དབང་རྟུལ་གྱི་ཆེད་དུ་གསུངས་པ་ཡིན། མཚན་འདི་ལ་ཡོད་པའི་དགོས་སོགས་ཆོས་བཞི་ནི། བསྟན་བཅོས་ལུས་ཀྱིས་མགོ་བཤེས་གཉེན་བསྟེན་ཚུལ་ནས་མཇུག་མི་སློབ་པའི་ཟུང་འཇུག་གི་བར་གྱི་ལམ་གྱི་རིམ་པ་རྣམས་གོ་རིམ་མཐར་ཆགས་སུ་བསྟན་ཡོད་པ་ནི་བརྗོད་བྱ། མཚན་འདི་མཇལ་བ་ཙམ་གྱིས་མཁས་པ་དག་གིས་གཞུང་འདིས་མགོ་བཤེས་གཉེན་བསྟེན་ཚུལ་ནས་མི་སློབ་པའི་ཟུང་འཇུག་བར་གྱི་ལམ་གྱི་ལུས་ཡོངས་རྫོགས་བསྟན་ཡོད་རྒྱུ་རེད་སྙམ་པ་སྐྱེ་བ་དེ་དགོས་པ། དེ་ལྟར་ཤེས་ནས་གཞུང་དངོས་ལ་ཐོས་བསམ་གྱིས་འཇུག་པ་དེ་ཉིང་དགོས།དེ་དག་ཕྱི་མ་ཕྱི་མ་སྔ་མ་སྔ་མ་ལ་འབྲེལ་བ་ནི་འབྲེལ་བ་ཡིན།
ལན། བྱང་ཆུབ་ལམ་གྱི་རིམ་པའི་ཁྲིད་ཆེན་བརྒྱད་དུ་གྲགས་པ་ནི། རྗེ་བདག་ཉིད་ཆེན་པོའི་ལམ་རིམ་ཆེ་འབྲིང་ཆུང་གསུམ་སྟེ། བྱང་ཆུབ་ལམ་རིམ་ཆེན་མོ་དང་། བྱང་ཆུབ་ལམ་རིམ་འབྲིང་། ལམ་རིམ་བསྡུས་དོན་བཅས་གསུམ་དང་། ལྔ་པ་ཆེན་པོའི་བྱང་ཆུབ་ལམ་གྱི་རིམ་པའི་ཁྲིད་ཡིག་འཇམ་དཔལ་དབྱངས་ཀྱི་ཞལ་ལུང་། རྒྱལ་མཆོག་བསོད་ནམས་རྒྱ་མཚོའི་བྱང་ཆུབ་ལམ་གྱི་རིམ་པའི་གསེར་གྱི་ཡང་ཞུན། པཎ་ཆེན་བློ་བཟང་ཆོས་རྒྱན་གྱི་བྱང་ཆུབ་ལམ་གྱི་རིམ་པའི་དམར་ཁྲིད་ཐམས་ཅད་མཁྱེན་པར་བགྲོད་པའི་བདེ་ལམ། རྗེ་བཙུན་བློ་བཟང་ཡེ་ཤེས་ཀྱི་བྱང་ཆུབ་ལམ་གྱི་རིམ་པའི་དམར་ཁྲིད་མྱུར་ལམ། དྭགས་པོ་ངག་དབང་གྲགས་པའི་བྱང་ཆུབ་ལམ་གྱི་རིམ་པ་ནས་འབྱུང་བའི་ཉམས་ལེན་གྱི་སྒོ་རྣམ་པར་ངེས་པ་ལེགས་གསུང་ཉིང་ཁུ་བཅས་སོ། ། ཁྲིད་བྱེད་ཚུལ་ལ་བཤད་ཁྲིད་དང་། དམར་ཁྲིད།ཉམས་ཁྲིད། མྱོང་ཁྲིད་བཅས་ཡོད་དེ། བཤད་ཁྲིད་ནི་བླ་མས་ཚིག་གི་འབྲུ་གཉེར་ཏེ་སྤྲོས་བཤད་རྒྱས་པ་བྱེད་པ་ལ་ཟེར།དམར་ཁྲིད་ནི་དཔེར་ན་སྨན་པ་མཁས་པས་རང་གི་སློབ་མ་ལ་རོ་དམར་པོ་ཁ་ཕྱེ་ནས་དོན་ལྔ་སྣོད་དྲུག་སོགས་ཆགས་ཚུལ་དམར་རྗེན་དུ་ངོ་སྤྲོད་པ་བཞིན་ཚིག་གི་སྤྲོས་བཤད་མི་བྱེད་པར་མན་ངག་གི་སྙིང་པོ་དམར་བཅངས་སུ་འདོམས་པ་ལ་ཟེར།ཉམས་ཁྲིད་ནི་བླ་མས་རང་གི་ཉམས་མྱོང་ཐོག་ནས་སློབ་མའི་རྒྱུད་ཐོག་གང་ཁེལ་དུ་འཆད་པ་ལ་ཟེར། མྱོང་ཁྲིད་ནི་སློབ་མ་སྒྲུབ་ཁང་གི་ཉེ་སྐོར་ཕན་ཚུན་དུ་བཞུགས་ནས་དམིགས་སྐོར་རེ་རེ་བསྟན་ཅིང་དེའི་མྱོང་བ་མ་སྐྱེས་བར་དུ་དམིགས་སྐོར་ཕྱི་མ་མི་སྟོན་པར་སྒོམ་དུ་བཅུག དེ་སྐྱེས་པ་ན་ཡང་དམིགས་སྐོར་ཕྱི་མ་རེ་རེ་སྟོན་པ་བཞིན་ཁྲིད་པ་ལ་ཟེར་རོ། །
ལན། བྱང་ཆུབ་ལམ་གྱི་རིམ་པ་ནི་ཆེ་བ་བཞི་དང་ཁྱད་ཆོས་གསུམ་གྱི་སྒོ་ནས་གཞུང་གཞན་དག་ལས་ཁྱད་དུ་འཕགས་པ་ཡིན་ལ། ཆེ་བ་བཞི་ནི་བསྟན་པ་ཐམས་ཅད་འགལ་མེད་དུ་རྟོགས་པའི་ཆེ་བ་དང་། གསུང་རབ་མ་ལུས་གདམས་ངག་ཏུ་འཆར་བའི་ཆེ་བ། རྒྱལ་བའི་དགོངས་པ་བདེ་བླག་ཏུ་རྙེད་པའི་ཆེ་བ། ཉེས་སྤྱོད་ཆེན་པོ་རང་འགགས་སུ་འགྲོ་བའི་ཆེ་བ་བཅས་སོ།།ཁྱད་ཆོས་གསུམ་གྱི་དང་པོ་ནི་མདོ་སྔགས་ཀྱི་གསུང་རབ་ཐམས་ཅད་ཀྱི་བརྗོད་བྱ་བསྡུས་ནས་བསྟན་པས་བརྗོད་བྱ་མ་ཚང་བ་མེད་པའི་ཁྱད་ཆོས་ཏེ། གསུང་རབ་དགོངས་འགྲེལ་དང་བཅས་པའི་དོན་མཐའ་དག་སྐྱེས་བུ་གསུམ་གྱི་ལམ་གྱི་རིམ་པར་བསྡུས། དེ་གསུམ་པོ་བྱང་ཆུབ་ལམ་གྱི་རིམ་པའི་ནང་དུ་བསྡུས་ནས་བསྟན་པའོ། ། ཁྱད་ཆོས་གཉིས་པ་ནི།སེམས་འདུལ་བའི་རིམ་པ་གཙོ་བོར་བྱས་ནས་བསྟན་པས་ལག་ཏུ་བླང་བདེ་བའི་ཁྱད་ཆོས་ཏེ།ང་ཚོ་འཁོར་བར་སྡུག་བསྔལ་སྣ་ཚོགས་མྱོང་པའམ་ཐར་བའི་བདེ་བ་ཐོབ་པ་སོགས་ཀུན་གྱི་བྱེད་པོ་སེམས་ཉིད་ཡིན་ཞིང་།དེ་འདུལ་བ་ལ་ལམ་རིམ་འདི་ལས་ལྷག་པར་མེད་ཅིང་སེམས་འདུལ་བའི་ཐབས་ཀྱི་གཙོ་བོར་བྱས་ནས་གསུངས་པས་ཉམས་ལེན་དུ་ཁྱེར་བདེ་བའོ། །ཁྱད་ཆོས་གསུམ་པ་ནི། ཤིང་རྟ་ཆེན་པོ་གཉིས་ཀྱི་ལུགས་ལ་མཁས་པའི་བླ་མ་གཉིས་ཀྱི་གདམས་པས་བརྒྱན་པས་ལུགས་གཞན་ལས་ཁྱད་དུ་འཕགས་པའི་ཁྱད་ཆོས་ཏེ།ཀླུ་སྒྲུབ་ཀྱི་ལུགས་ལ་མཁས་པའི་བླ་མ་རིག་པའི་ཁུ་བྱུག་དང་། ཐོགས་མེད་ཀྱི་ལུགས་ལ་མཁས་པའི་བླ་མ་གསེར་གླིང་པ་གཉིས་ཀྱི་མན་ངག་གིས་བརྒྱན་ནས་བསྟན་པས་ལུགས་གཞན་ལས་ཁྱད་པར་དུ་འཕགས་པའོ། །
ལན། སངས་རྒྱས་ཀྱི་ཆོས་ཐམས་ཅད་བྱང་ཆུབ་ལམ་གྱི་རིམ་པ་གསུམ་དུ་འདུས་ལ། ལམ་རིམ་ལ་འཇུག་པའི་སྒོ་ནི་བཤེས་གཉེན་བསྟེན་པ་ཉིད་ཡིན།དེ་ཡང་། མན་ངག་ཐམས་ཅད་བསྡུ་པའི་མགོ་ནི། བཤེས་གཉེན་དམ་པ་མི་བཏང་བ་ཡིན་ཞེས་དང་བླ་མ་མེད་པའི་གོང་རོལ་ན། སངས་རྒྱས་བྱ་བའི་མིང་ཡང་མེད་ཅེས་པ་ལྟར་སོགས་མདོར་སློབ་མའི་རྒྱུད་ལ་ཡོན་ཏན་སྣ་གཅིག་སྐྱེ་བ་དང་སྐྱོན་སྣ་གཅིག་འགྲིབ་པ་ཡན་ཆད་བདེ་ལེགས་ཐམས་ཅད་ཀྱི་འབྱུང་གནས་ནི་བཤེས་གཉེན་དམ་ཡིན་པས། ཐོག་མར་བཤེས་གཉེན་བསྟེན་ཚུལ་གལ་ཆེ་སྟེ། བྱང་ཆུབ་སེམས་དཔའི་སྡེ་སྣོད་ལས། མདོར་ན་བྱང་ཆུབ་སེམས་དཔའི་སྤྱོད་པ་ཐམས་ཅད་ཐོབ་ཅིང་ཡོངས་སུ་རྫོགས་པ་དང་།དེ་བཞིན་དུ་ཕ་རོལ་དུ་ཕྱིན་པ་དང་། ས་དང་བཟོད་པ་དང་། ཏིང་ངེ་འཛིན་དང་། མངོན་པར་ཤེས་པ་དང་། གཟུངས་དང་སྤོབས་པ་དང་། བསྔོ་བ་དང་།སྨོན་ལམ་དང་། སངས་རྒྱས་ཀྱི་ཆོས་ཐམས་ཅད་ཐོབ་ཅིང་ཡོངས་སུ་རྫོགས་པ་ནི་བླ་མ་ལ་རག་ལས། བླ་མ་རྩ་བར་གྱུར། བླ་མ་ལས་བྱུང་། བླ་མ་སྐྱེ་གནས་དང་སྐྱེ་མཆེད་དུ་གྱུར། བླ་མས་བསྐྱེད། བླ་མས་སྤེལ། བླ་མ་ལ་བསྟེན། བླ་མ་རྒྱུར་གྱུར་པ་དག་གོ །ཞེས་གསུངས་པ་དང་། བླ་མ་ལ་བསྟེན་ན་སངས་རྒྱས་ཀྱི་གོ་འཕང་དང་ཉེ་བ་དང་། རྒྱལ་བ་རྣམས་དགྱེས་པ།དགེ་བའི་བཤེས་གཉེན་གྱིས་མི་ཕོངས་པ། ངན་འགྲོ་ལ་མི་ལྟུང་བ། ལས་ངན་པ་དང་ཉོན་མོངས་པས་མི་ཐུབ་པ། བྱང་སེམས་ཀྱི་སྤྱོད་པ་དང་མི་འགལ་ཞིང་དེ་ལ་དྲན་པ་ལྡན་པ། ཡོན་ཏན་གྱི་ཚོགས་ཀྱིས་ཇེ་མཐོ་ཇེ་མཐོར་འགྱུར་བ།གནས་སྐབས་དང་མཐར་ཐུག་གི་དོན་རྣམས་འགྲུབ་པར་འགྱུར་བ་སོགས་ཀྱི་ཡོན་ཏན་ཕུན་སུམ་ཚོགས་པ་དང་ལྡན་ནོ། །
ལན། བླ་མ་བསྟེན་ནས་ཐོབ་པའི་ཡོན་ཏན་ལ་ཁྱད་ཆོས་བརྒྱད་དང་ལྡན་པ་སྟེ། བླང་དོར་མི་ཤེས་པའི་སྐབས་སུ་ལེགས་ཉེས་སྟོན་པའི་མིག་ལྟ་བུ།སློབ་དཔོན་མེད་པའི་སྐབས་སུ་ལམ་སྟོན་སྒྲོན་མེ་ལྟ་བུ། སེམས་ཞུམ་པའི་སྐབས་སུ་སྤྲོ་བ་བསྐྱེད་པའི་བདུད་རྩི་ལྟ་བུ། ང་རྒྱལ་སྐྱེ་བའི་སྐབས་སུ་རང་སྐྱོན་མཐོང་བའི་མེ་ལོང་ལྟ་བུ། སྐྱིད་སྡུག་གང་གི་སྐབས་སུ་འགྱུར་བ་མེད་པའི་གྲོགས་ལྟ་བུ། དཀའ་ངལ་འཕྲད་པའི་སྐབས་སུ་ཐབས་ཤེས་འདོན་པའི་གྲོས་འདྲི་ས་ལྟ་བུ། ཉོན་མོངས་དུག་གསུམ་གྱི་ནད་སེལ་བའི་སྨན་ལྟ་བུ། རྐུན་པོས་ནམ་ཡང་འཕྲོག་མི་ཐུབ་པའི་ནོར་གྱི་མཆོག་ལྟ་བུའོ།།བྱང་ཆུབ་ལམ་གྱི་འབྱུང་ས་བླ་མ་བརྒྱུད་པ་ལ་ཟབ་མོ་ལྟ་བའི་རྒྱུད་དང་རྒྱ་ཆེན་སྤྱོད་པའི་རྒྱུད་གཉིས་ལས། དང་པོ་ནི། ཀླུ་སྒྲུབ། སངས་རྒྱས་བསྐྱངས། ཟླ་བ་གྲགས་པ། རིག་པའི་ཁུ་བྱུག ཀུ་སུ་ལུ་ཆེ་ཆུང་ནས་ཇོ་བོའི་བར་དང་། གཉིས་པ་ནི། བྱམས་པ། ཐོགས་མེད། དབྱིན་གཉེན། གྲོལ་སྡེ་གཉིས།གུ་ན་མི་ཏྲ། སེང་བཟང་། གང་བ་སྤེལ། ཀུ་སུ་ལུ་ཆེ་ཆུང་། བླ་མ་གསེར་གླིང་པ་ནས་ཇོ་བའི་བར་དང་། དེ་ནས་འབྲོམ་ལ་སོགས་པ་ཡིན་ནོ།།
ལན། སྤྱིར་གསུང་རབ་དགོངས་འགྲེལ་དང་བཅས་པ་ནས་ཐེག་པ་སོ་སོའི་དབང་དུ་བྱས་པ་མང་པོ་ཞིག་གསུངས་ཀྱང་། འདིར་སྐྱེས་བུ་གསུམ་གྱི་ལམ་ལ་རིམ་གྱིས་ཁྲིད་ནས་སངས་རྒྱས་ཀྱི་ལམ་ཐེག་པ་ཆེན་པོ་ལ་འཁྲིད་པའི་དགེ་བའི་བཤེས་གཉེན་ཞིག་བསྟེན་ན། མདོ་སྡེའི་རྒྱན་ལས། བཤེས་གཉེན་དུལ་བ་ཞི་བ་ཉེར་ཞི་བ། །ཡོན་ཏན་ལྷག་པ་བརྩོན་བཅས་ལུང་གིས་ཕྱུག །དེ་ཉིད་རབ་ཏུ་རྟོགས་པ་སྨྲ་མཁས་པ། །བརྩེ་བའི་བདག་ཉིད་སྐྱོ་བ་སྤངས་ལ་བསྟེན། །ཞེས་གསུངས་པ་བཞིན་བླ་མ་ལ་མཚན་ཉིད་བཅུ་དང་ལྡན་དགོས་པ་སྟེ།དུལ་བ་ནི་ལུས་དང་ངག་གི་སྤྱོད་ལམ་ངན་པ་སྤངས་ཤིང་ཀུན་སྤྱོད་གཙང་བ་ཞིག་སྟེ་མདོར་ན་ཚུལ་ཁྲིམས་ལ་བསླབས་པས་སེམས་ཀྱི་རྟ་རྒོད་དུལ་བར་བྱས་པ་ཞིག་དགོས། ཞི་བ་ནི། བསམ་པ་ངན་པ། གཞན་ལ་ཕྲག་དོག་དང་། ང་རྒྱལ། སེར་སྣ། ཕྱོགས་ལྷུང་། གཡོ་སྒྱུ་སོགས་མེད་པ། ལེགས་ཉེས་ཀྱི་སྤྱད་པའི་འཇུག་ལྡོག་ལ་དྲན་པ་དང་ཤེས་བཞིན་བརྟེན་པས་སེམས་ནང་དུ་ཞི་བར་གནས་པའི་ཏིང་ངེ་འཛིན་གྱི་བསླབ་པ་སྐྱེས་པའོ། ། ༈ཉེ་བར་ཞི་བ་ནི། ལེ་ལོ་དང་བག་མེད་ཀྱི་དབང་དུ་མ་སོང་བ། སེམས་ལས་སུ་རུང་བའི་ཞི་གནས་ལ་བརྟེན་ནས་ཡང་དག་པའི་དོན་ལ་སོ་སོར་དཔྱད་པས་ཤེས་རབ་ཀྱི་བསླབ་པ་སྐྱེས་པའོ།།དེ་ལྟར་དགོས་པའི་རྒྱུ་མཚན་གང་ཞེ་ན། རང་མ་དུལ་བས་གཞན་འདུལ་བའི་གནས་མེད་པར་གསུངས་པས་གཞན་འདུལ་བའི་བླ་མ་དེ་ཐོག་མར་རང་གི་རྒྱུད་བཏུལ་བ་ཞིག་དགོས་པ་དང་། ཇི་ལྟ་བུས་བཏུལ་བ་དགོས་ཤེ་ན་བསླབ་པ་རིན་པོ་ཆེན་གསུམ་ལ་ཉམས་སུ་ལེན་ནས་བཏུལ་དགོས་པ་ཡིན་པས་སོ། ། དེ་ཉིད་རྟོགས་པ་སྟེ། འཆད་བྱའི་གཞུང་གི་དགོངས་དོན་མཐར་ཕྱིན་པར་རྟོགས་ནས་སྒྲོ་འདོགས་ཆོད་པ། རང་ལས་ཡོན་ཏན་ལྷག་པ་སྟེ། སློབ་མ་ཉིད་ལས་ཡོན་ཏན་ཆེ་བ།@ལུང་གིས་ཕྱུག་པ་སྟེ། གང་ཅིའི་ཐད་ཀྱི་ཡོན་ཏན་འཛོམས་པའི་མང་དུ་ཐོས་པ། ཡོན་ཏན་སྣ་རེ་ལའང་ཐེངས་མང་པོ་ཐོས་མྱོང་བའི་མང་པོ་ཐོས་པ། ཡོན་ཏན་སྣ་རེ་རེ་དེ་དགེ་རྒན་དུ་མ་ལས་ཐོས་པའི་མང་པོ་ལས་ཐོས་པ། མང་པོ་དང་མཉམ་དུ་ཐོས་པའི་མང་པོ་དང་ཐོས་པ་བཅས། སྨྲ་མཁས་པ་སྟེ། ཇི་ལྟར་བཀྲི་བའི་རིམ་པ་ལ་མཁས་ཤིང་དོན་དུ་གདུལ་བྱའི་བློར་སྐྱེལ་བ་ལ་སྨྲ་མཁས་པ། སློབ་མའི་གནས་ཚད་རབ་འབྲིང་ཐ་གསུམ་དང་མཐུན་པར་གོ་བསྐོན་བློ་འགུགས་ཀྱི་ནུས་པ་ལྡན་པ། བརྩེ་བའི་སེམས་དང་ལྡན་པ། ཆོས་འཆད་པའི་ཀུན་སློང་དག་པ་སྟེ། རྙེད་བཀུར་སོགས་ལ་མི་བལྟ་བར་བྱམས་པ་དང་སྙིང་རྗེས་ཀུན་ནས་བསླངས་ཏེ་སྟོན་པ། བརྩོན་འགྲུས་དང་ལྡན་པ་སྟེ། བྱ་བ་གང་བརྩམ་རུང་མཐར་ཐོན་པའི་བརྩོན་འགྲུས་དང་ལྡན་པ། སྐྱོ་བ་སྤངས་བ་སྟེ། སློབ་མའི་མ་ཤེས་བར་དུ་ཁྲིད་པར་སྤྲོ་ཞིང་འདོད་པ་སྐོང་ཐུབ་པ་བཅས་སོ། ། དེ་དག་ལས་སྔ་མའི་ཆོས་དྲུག་པོ་ནི་བླ་མ་རང་གིས་ཐོབ་པའི་ཆོས་དྲུག་དང་། ཕྱི་མ་བཞི་ནི་གཞན་རྗེས་སུ་འཛིན་པའི་ཡོན་ཏན་ཡིན། དེ་ལྟར་མཚན་ཉིད་བཅུ་དང་ལྡན་པ་ནི་སློབ་དཔོན་རབ་དང་། འབྲིང་ནི་བསླབ་པ་གསུམ་དང་དེ་ཉིད་རྟོགས་པ་དང་སྙིང་བརྩེ་བ་བཅས་ཡོན་ཏན་ལྔ་དགོས། དེང་སང་དུས་དབང་གིས་ཡོན་ཏན་དེ་དག་ཐམས་ཅད་ཚང་བ་རྙེད་དཀའ་བས།མ་རྙེད་ན་རང་གཞན་གཉིས་ཀའི་དོན་དུ་བཟང་བ། གཞན་རྗེས་སུ་འཛིན་པའི་ཡན་ལག་ལ་མཁས་པ། ལྷག་པར་དུ་རང་དོན་བཙུན་པ་ཞིག་དགོས་པ་ཞེས་གསུངས་པ་བཞིན།མདོར་ན་མ་མཐའ་ཡང་སྐྱོན་དང་ཡོན་ཏན་ལས་ཡོན་ཏན་ལྷག་པ་དང་། རང་གཞན་གཉིས་ལས་གཞན་གཙོ་བོ་དང་། ཆོས་དང་འཇིག་རྟེན་ལས་ཆོས་གཙོ་བོར་བཟུང་བ་ཞིག་ལ་བསྟེན་དགོས་སོ།ལམ་རིམ་སྐབས་ཀྱི་རྗེ་བཙུན་བླ་མ་ཞེས་པའི་ཚིག་འདིས་བླ་མའི་ཁྱད་ཆོས་གསུམ་བསྟན་ཡོད་པ་སྟེ། རྗེ་ཞེས་པའི་ཚེ་འདི་གཙོ་བོར་མི་བྱེད་པར་ཚེ་ཕྱི་མ་གཙོ་བོ་བྱེད་ཅིང་། ཟབ་པའི་དོན་རྣམས་ལ་དོན་གཉེར་གཙོ་བོ་བྱེད་མཁན་ཞིག་ལ་རྗེ་ཟེར། དེ་སྐྱེས་བུ་ཆུང་ངུའི་ལམ་དང་སྦྱར་ཡོད།བཙུན་ཞེས་པ་ནི་འཁོར་བ་མཐའ་དག་ལ་ངེས་པར་འབྱུང་བའི་སེམས་རྒྱུད་ལ་སྐྱེས་པ་ལ་བརྟེན་ནས་འཁོར་བའི་ཕུན་ཚོགས་གང་ལའང་མི་ཆགས་པར་ཐར་བ་དོན་གཉེར་བྱེད་མཁན་ལ་འཇུག་པ་ཡིན། དེ་སྐྱེས་བུ་འབྲིང་གི་ལམ་དང་སྦྱར་བ་ཡིན། བླ་མ་ཞེས་པ་བླ་ནི་གོང་དང་མ་ནི་དགག་ཚིག་ཡིན་པས་དེ་ལས་གོང་ན་མེད་པ་བསྟན་པ་སྟེ། སྐྱེས་བུ་ཆེན་པོའི་ལམ་དང་སྦྱར་བ་ཡིན།
ལན། ཆོས་ཉན་མཁན་གྱི་སློབ་མ་ལ་གཙོ་བོ་མཚན་ཉིད་དྲུག་ཚང་དགོས་ཏེ།བླ་མ་ལ་གུས་བ་སྟེ། བླ་མའི་མཚན་བརྗོད་སྐབས་ཞེ་ས་བྱེད་པ་དང་། བཀའ་པ་བརྩི་བཀུར་ཞུ་བ་སོགས་སོ། ། ༧བློ་གཟུ་བོར་གནས་པ་ནི་རང་ཕྱོགས་དང་གཞན་ཕྱོགས་ལ་ཕྱོགས་རིས་ཕྱེ་ནས་ཆགས་སྡང་མི་བྱེད་པ། དོན་དུ་གཉེར་བ་ནི་རང་གི་བསླབ་བྱའི་ཡོན་ཏན་ལ་སྐོམ་པ་ཆུ་འདོད་ལྟར་དོན་གཉེར་བྱེད་པ། ཤེས་རབ་དང་ལྡན་པ་ནི་ལེགས་བཤད་དང་ཉེས་བཤད་དབྱེ་བ་ལེགས་པར་འབྱེད་ནུས་པའི་བློ་གྲོས་ཡོད་པ། བཟོད་བསྲན་ཆེ་བ་ནི་སློབ་དཔོན་གྱི་དོན་དུ་དཀའ་ངལ་ཇི་ལྟར་ཕྲད་ཀྱང་ཡིད་མི་ཞུམ་པ། ཀུན་སྤྱོད་གཙང་བ་ནི་ཀུན་སྤྱོད་གཙང་ཞིང་སེམས་ཞི་དུལ་ལ་གནས་པ་བཅས་སོ། །ཡང་ན། ཆོས་ལ་དོན་གཉེར་ཆེ་བ་དང་། ཆོས་ཉན་པའི་ཚེ་ཡིད་ལེགས་པར་གཏོད་པ། ཆོས་དང་ཆོས་གསུང་མཁན་བླ་མ་ལ་གུས་པ་ཆེན་པོ་འཇོག་པ།སྙིང་པོ་ཡོད་པའི་ལེགས་བཤད་འཛིན་པ་དང་སྙིང་པོ་མེད་པའི་ཉེས་བཤད་དོར་བ་བཅས་བཞི་དང་། དེ་བཞི་བོའི་མཐུན་རྐྱེན་བློ་དང་ལྡན་ལ། འགལ་རྐྱེན་འདོར་བར་བློ་གཟུ་བོར་གནས་པ་བཅས་སོ།
ལན། བཤེས་གཉེན་བསྟེན་པའི་ཚུལ་ལ་གཉིས་ཡོད་དེ། བསམ་པའི་བསྟེན་ཚུལ་དང་སྦྱོར་བའི་བསྟེན་ཚུལ་བཅས་སོ། །
ལན། སྤྱིའི་བསམ་པ་ལ་སེམས་དགུས་དགེ་བའི་བཤེས་གཉེན་ལ་བསྙེན་བཀུར་བྱ་བ་དང་། ༧ཡོན་ཏན་མཐོང་བས་དད་པ་སྒོམ་པ་ནི། དད་པ་ལ་གསུམ་ཡོད་པ་ལས་སྐབས་འདིའི་དད་པ་ནི་དང་བའི་དད་པ་སྟེ་བཤེས་གཉེན་ལ་སངས་རྒྱས་དངོས་སུ་འདུ་ཤེས་བསྐྱེད་པའི་དད་པ་ཡིན། བླ་མ་ལ་སྐྱོན་འགའ་ཞིག་མཐོང་ན་ཡང་སྐྱོན་འདོགས་མི་བྱེད་པ་ཡོན་ཏན་གྱི་ཕྱོགས་ནས་དད་པ་སྒོམ་ཞིང་། བླ་མ་ལ་སངས་རྒྱས་བཅོམ་ལྡན་འདས་ཇི་ལྟ་བ་དེ་བཞིན་དུ་བལྟ་བར་བྱ་དགོས། དད་པ་ཁྱད་པར་ཅན་ཞིག་ཡོད་ན་བླ་མ་དེ་སངས་རྒྱས་དངོས་མ་ཡིན་པའི་ཐ་མལ་པ་ཞིག་ཡིན་ཡང་རང་གི་བླ་མར་གྱུར་པ་དེ་སངས་རྒྱས་སུ་འགྱུར་བ་ཡིན་ཏེ། རང་རྒྱུད་ལ་སངས་རྒྱས་ཀྱི་བྱིན་རླབས་འཇུག་པའི་སྒོ་ནི་དད་པ་གཙོ་བོ་ཡིན་པས། བླ་མ་དེ་ལ་སངས་རྒྱས་དངོས་ཀྱི་འདུ་ཤེས་བཞག་ནས་ཆོས་ཞུ་བའི་ཚེ་དེ་མ་ཐག་ཕྱོགས་བཅུའི་རྒྱལ་བ་སྲས་དང་བཅས་པ་ཐམས་ཅད་བླ་མ་དེའི་སྐུ་ལ་ཞུགས་ནས་ཆོས་སྟོན་པ་སོགས་ཚོགས་གསོག་པའི་ཞིང་དུ་མཛད་པ་ཡིན་པས་དེའི་ཕྱིར་སངས་རྒྱས་སུ་འགྱུར་བ་ཡིན། བཀའ་དྲིན་དྲན་ནས་གུས་པ་སྐྱེ་བ་ནི། ཆོས་གསུང་པའི་བཀའ་དྲིན་དང་། ཤེས་རྒྱུད་བྱིན་གྱིས་རློབས་པའི་བཀའ་དྲིན། ཟང་ཟིང་གིས་ཕན་འདོགས་གནང་བའི་བཀའ་དྲིན་བཅས་བཀའ་དྲིན་གསུམ་དང་ལྡན་པ་བསམས་ནས་གུས་བཀུར་བྱེད་པའོ། ཀེའུ་ཚང་ཡབ་སྲས་ཀྱི་གསུང་རྒྱུན་ལྟར་བྱས་ན། འདི་ལ་བླ་མ་སངས་རྒྱས་ལས་ལྷག་པའི་བཀའ་དྲིན་དང་། ཆོས་གསུང་པའི་བཀའ་དྲིན། ཤེས་རྒྱུད་བྱིན་གྱིས་རློབས་པའི་བཀའ་དྲིན། ཟང་ཟིང་གིས་འཁོར་དུ་བསྡུས་པའི་བཀའ་དྲིན་བཅས་བཞི་ཡོད་དོ།།གཞན་ཡང་ཆོས་བཅུ་པ་ལས། དགེ་བའི་བཤེས་གཉེན་ནི་བདག་ཡུན་རིང་དུ་འཁོར་བར་འཁྱམས་པ་ཚོལ་བྱེད་དང་། གཏི་མུག་གིས་བསྒྲིབས་ཤིང་མ་རིག་པའི་གཉིད་ལོག་པ་སད་བྱེད། སྲིད་པའི་རྒྱ་མཚོའི་ནང་དུ་བྱིང་བ་འབྱིན་བྱེད། ལམ་ངན་པར་ཞུགས་པ་ལ་ལམ་བཟང་པོ་སྟོན་བྱེད། ཡུན་རིང་པོ་ནད་ཀྱིས་ཉམས་ཐག་པ་ལ་སྨན་པ་དང་།བདག་འདོད་ཆགས་ལ་སོགས་པའི་མེ་ཡིས་ཀུན་ནས་འབར་བ་ཞི་བར་བྱེད་པའི་ཆར་སྤྲིན་གྱི་འདུ་ཤེས་བསྐྱེད་དེ། ཞེས་གསུངས་པ་ལྟ་བུའོ།།
ལན། སྤྱིར་དགེ་བའི་བཤེས་གཉེན་བསྟེན་པ་ལ། ཆོས་འབྲེལ་ཡོད་ཙམ་མམ།དབྱར་དགུན་རེ་ཙམ་དྲུང་དུ་བསྡད་པ་ལ་ཟེར་བ་མིན་པར་བླ་མའི་དྲུང་དུ་ཉིན་རེ་བཞིན་དུ་ཕྱག་འཚལ་བ། གསོལ་བ་འདེབས་པ། སངས་རྒྱས་དངོས་ཀྱི་འདུ་ཤེས་སྐྱེད་པ་སོགས་ལུས་ངག་ཡིད་ཀྱིས་གུས་ཤིང་ཁྲོ་གཉེར་དང་སྨད་ར་དང་བླ་མའི་སྐྱོན་ལ་རྟོག་པ་སོགས་མི་བྱ་བ་སྟེ་སྒོ་གསུམ་གུས་པའི་སྒོ་ནས་མཉེས་པར་བྱེད་པ་དང་། གསོལ་ཆས་ན་བཟའ་སོགས་ཕྱིའི་རྫས་དང་བུ་དང་ཆུང་མ་སོགས་ནང་གི་རྫས། རང་གི་ལུས་སོགས་ཕྱི་ནང་གཉིས་ཀའི་རྫས་སོགས་ཀྱིས་མཉེས་པར་བྱེད་པ་སྟེ་སེར་སྣ་མེད་པའི་ཟང་ཟིང་གི་འབུལ་བས་མཉེས་པར་བྱེད་པ་དང་། ངོ་ལྐོག་མེད་པའི་ཚུལ་ཁྲིམས་ཀྱིས་མཉེས་པར་བྱེད་པ་དང་། བླ་མའི་དོན་ལ་དཀའ་སྤྱད་བཟོད་པས་མཉེས་པར་བྱེད་པ་དང་། བླ་མའི་ཆེད་དུ་བརྩོན་པས་མཉེས་པར་བྱེད་པ་དང་། བླ་མའི་རྣམ་ཐར་འཛིན་པས་མཉེས་པར་བྱེད་པ་བཅས་རྒྱུ་དྲུག་གི་སྒོ་ནས་བླ་མ་མཉེས་པ་བྱེད་དགོས་པ་ཡིན། གཞན་ཡང་སྡོང་པོ་བཀོད་པ་ལས། སེམས་དགུས་བཤེས་གཉེན་མཉེས་པ་བྱེད་པ་དེ། བསྟེན་པའི་བསམ་པ་ཐམས་ཅད་ཀྱི་གནད་བསྡུས་པའོ། །ཞེས་གསུངས་པ་ལྟར་གྱི་བསྟེན་པའི་སེམས་པ་དགུ་ནི་བུ་མཛངས་པ་ལྟ་བུའི་སེམས། ༧རྡོ་རྗེ་ལྟ་བུའི་སེམས།ས་ལྟ་བུའི་སེམས། རི་ལྟ་བུའི་སེམས། བྲན་ལྟ་བུའི་སེམས། ཕྱག་དར་བ་ལྟ་བུའི་སེམས།ཐེག་པ་ལྟ་བུའི་སེམས། ཁྱི་ལྟ་བུའི་སེམས། གྲུ་ལྟ་བུའི་སེམས་བཅས་སོ།།དེ་དག་ཀྱང་བསྡུ་ན་བཞི་སྟེ།རང་དབང་དོར་ནས་རང་ཉིད་བླ་མའི་དབང་དུ་གཏོང་བ་ནི། བུ་མཛངས་པ་ལྟ་བུའི་སེམས་ཏེ་བུ་མཛངས་པས་བྱ་བ་གང་ཞིག་བྱེད་ཀྱང་ཕའི་ངོར་བལྟ་ཞིང་དེའི་དབང་དུ་བཏང་ནས་ངག་བཞིན་བྱེད་པ་ལས་རང་དབང་དུ་མི་འཇུག་པ་བཞིན་བྱ་བ་གང་བྱེད་ཀྱང་རང་གི་འདོད་དབང་དུ་མི་གཏོང་བར་བླ་མའི་ཐུགས་དང་བསྟུན་ནས་བྱའོ། །མཛའ་བ་དེ་སུས་ཀྱང་མི་ཕྱེད་པར་བརྟན་པར་བྱེད་པ་ནི།རྡོ་རྗེ་ལྟ་བུའི་སེམས་ཏེ་ཐོག་མར་རང་གི་བླ་མར་རུང་མི་རུང་ལེགས་པར་བརྟགས་ནས་བྱ་དགོས་པ་ལས། ཁྱི་དང་གློ་བ་ཕྲད་པ་བཞིན་དུ་སུ་རུང་རུང་ལ་མི་བསྟེན། བརྟགས་ནས་བསྟེན་པའི་རྗེས་སུ་སྲོག་ལ་བབས་ཀྱང་མི་འདོར་ཞིང་བདུད་དང་སྡིག་པའི་གྲོགས་པོའི་དབང་གིས་དད་པ་གཞན་དུ་བསྒྱུར་མི་ཐུབ་པ་བྱ་བའོ། །བླ་མའི་བྱ་བའི་ཁུར་ཐམས་ཅད་འཁུར་བ་ནི།ས་ལྟ་བུའི་སེམས་ཏེ་བླ་མའི་བྱ་བ་ཆེ་ཆུང་གང་གི་ཁུར་བབས་ཀྱང་ནམ་ཡང་སྐྱོ་ངལ་མི་བྱེད་པའོ།།ཁུར་འཁུར་བ་ན་ཇི་ལྟར་བྱ་བ་ལ་དྲུག་ལས། རི་ལྟ་བུའི་སེམས་ནི་བླ་མའི་བྱ་བ་བསྒྲུབ་པའི་ཚེ་ལུས་སེམས་ལ་སྡུག་བསྔལ་ཅི་བྱུང་ཡང་དེས་སེམས་མི་བསྐྱོད་པར་བརྟན་པར་བྱེད་པའོ། །འཇིག་རྟེན་གྱི་བྲན་ལྟ་བུའི་སེམས་ནི་ངན་ལས་ཐམས་ཅད་ཉམས་སུ་བླངས་པས་ཡིད་མི་སྐྱོ་བའོ།།ཕྱག་དར་བ་ལྟ་བུའི་སེམས་ནི་དུས་དང་རྣམ་པ་ཀུན་ཏུ་ང་རྒྱལ་དང་རློམ་སེམས་ཀྱི་དབང་དུ་མ་སོང་བར་རང་བླ་མ་ལས་དམའ་བར་འཛིན་ཞིང་བྱ་བ་ངན་པ་ཇི་འདྲ་ཞིག་ལའང་སྤྲོ་བས་འཇུག་པའོ། །ཐེག་པ་ལྟ་བུའི་སེམས་ནི་བླ་མའི་ཤིན་ཏུ་བྱ་དཀའ་བའི་ཁུར་ལྕི་བ་རྣམས་ཀྱང་སྤྲོ་བཞིན་དུ་འཛིན་པའོ། །ཁྱི་ལྟ་བུའི་སེམས་ནི་ཁྱི་ལ་རྡུང་ཡང་བདག་པོར་སེམས་མི་ལོག་པ་ལྟར་བླ་མས་སྐྱོན་བརྗོད་སོགས་སེམས་ལ་མི་བབས་པ་བྱུང་ཡང་བློ་མི་ལོག་པ།གྲུ་ལྟ་བུའི་སེམས་ནི་བླ་མའི་བྱ་བ་ལ་ཇི་ཙམ་ཞུགས་ཀྱང་འགྲོ་ཞིང་འོང་བས་མི་སྐྱོ་བའོ། །
ལན། བླ་མ་ལ་སངས་རྒྱས་དངོས་མ་ཡིན་པའང་ཡོད་པས་སྐྱོན་ཅུང་རེ་ཡོད་སྲིད་ཀྱང་སློབ་མའི་ངོས་ནས་སངས་རྒྱས་སུ་བལྟ་འོས། འགའ་རེས་སངས་རྒྱས་ནི་སྐྱོན་ཀུན་ཟད་ཡོན་ཏན་ཀུན་ལྡན་ཡིན་ཞིང་བླ་མ་ལ་སྐྱོན་འདི་དང་འདི་འདྲ་ལྡན་པས་ཅིའི་ཕྱིར་སངས་རྒྱས་ལ་བལྟ་འོས་ཞེས་ཐེ་ཚོམ་སྐྱེས་ན།བླ་མ་ལ་ཡོན་ཏན་མང་ཡང་སློབ་མས་བླ་མའི་སྐྱོན་ལ་གཙོ་བོའམ་ཁོ་ན་བརྟག་པ་ཡིན་ན་རང་ལ་དངོས་གྲུབ་ཐོབ་པ་ལ་གེགས་ཆེན་པོར་འགྱུར་ཏེ། རང་གིས་དངོས་གྲུབ་ཐོབ་པར་ངེས་པར་དུ་བླ་མ་ལ་བསྟེན་དགོས་པ་དང་། གལ་ཏེ་བླ་མ་ལ་སྐྱོན་གང་དང་གང་ལྡན་པ་ལ་བསམ་མནོ་བཏང་བ་ཡིན་ན་རང་གི་དངོས་གྲུབ་ཐོབ་པ་ལ་ཅི་ཡང་མི་ཕན་པ་མ་ཟད། གེགས་གཞན་ཞིག་སློང་ཡོང་བ་ཡིན། བླ་མ་ལ་སྐྱོན་དུ་མ་ཡོད་ནའང་སློབ་མས་སྐྱོན་གྱི་ཕྱོགས་ལ་བསམ་བློ་མི་གཏང་ལ། བླ་མའི་ཡོན་ཏན་ལ་བསམ་གཞིགས་བྱས་ནས་བླ་མ་ལ་དད་པ་སྐྱོང་ན་རང་ཉིད་ཀྱིས་གྲུབ་འབྲས་ཐོབ་པ་ལ་རོགས་འདེགས་ཆེན་པོ་ཐོབ་པ་ཡིན། འདི་ལས་བླ་མ་སངས་རྒྱས་སུ་བལྟ་བའི་དགོས་པ་གསལ་པོ་ཤེས་པ་སྟེ། བླ་མ་སངས་རྒྱས་དངོས་མིན་ཡང་སངས་རྒྱས་སུ་བལྟས་ན་རང་ཉིད་ཀྱིས་ཐོབ་འདོད་པའི་གནས་སྐབས་དང་མཐར་ཐུག་གི་དངོས་གྲུབ་ཐོབ་ཐུབ་པ་དང་། ལྡོག་ཏུ་གལ་ཏེ་བླ་མ་སངས་རྒྱས་དངོས་ཡིན་ན་ཡང་རང་གིས་སངས་རྒྱས་སུ་མ་མཐོང་ན་རང་གིས་ཐོབ་འདོད་པའི་དངོས་གྲུབ་གང་ཡང་ཐོབ་ཐུབ་ཐབས་མེད་པས། །ཆོས་སྒྲུབ་པ་ཞིག་གིས་ཐོབ་འདོད་པ་ནི་ཐར་བ་དང་ཐམས་ཅན་མཁྱེན་པའི་གོ་འཕང་ཡིན་ལ། རང་ཉིད་ཀྱི་ཐད་ནས་བླ་མ་བརྟག་སྟེ་བླ་མ་སངས་རྒྱས་སུ་མཐོང་བའི་དད་པ་གཏིང་ཟབ་སྐྱེས་པ་ཡིན་ན་དད་པ་དེའི་སྟོབས་ཀྱིས་དངོས་གྲུབ་དེ་དག་མྱུར་མགྱོགས་ཀྱིས་ཐོབ་འགྱུར་པ་ཡིན། དོན་དུ་བླ་མ་ཡིན་ན་སངས་རྒྱས་ཡིན་པས་ཁྱབ་པར་སྒྲུབ་དཀའ་ཡང་སློབ་མ་རང་ངོས་ནས་བླ་མ་སངས་རྒྱས་སུ་བལྟས་པས་རང་གིས་འདོད་པ་གྲུབ་པ་ལ་ཕན་ཐོགས་ཆེ་བ་ལས་གནོད་པ་གང་ཡང་མེད་པ་དང་། བླ་མའི་ངོས་ནས་སློབ་མས་སངས་རྒྱས་སུ་བལྟས་པས་བླ་མ་སངས་རྒྱས་སུ་མི་འགྱུར་ལ་མ་བལྟས་པས་སངས་རྒྱས་མ་ཡིན་པ་ལའང་མི་འགྱུར་ཏེ། བླ་མ་སངས་རྒྱས་སུ་བལྟས་པས་ནི་བླ་མ་ལ་ཕན་གནོད་མི་འབྱུང་ཞིང་གཙོ་བོ་སློབ་མ་རང་ལ་དངོས་གྲུབ་ཐོབ་པའི་ཆེད་དུ་ཡིན། དེ་ལྟར་བླ་མ་སངས་རྒྱས་དངོས་ཡིན་དང་མིན་པ་འདི་བརྟག་པར་བྱ་བ་གཙོ་བོ་མ་ཡིན་ལ་གཙོ་བོར་བླ་མ་སངས་རྒྱས་དངོས་མ་ཡིན་ཡང་སངས་རྒྱས་སུ་མཐོང་ན་རང་ལ་ཡོན་ཏན་སྐྱེ་པར་ཕན་ཐོགས་པ་དང་། བླ་མ་སངས་རྒྱས་དངོས་ཡིན་ཡང་སངས་རྒྱས་ལ་མ་མཐོང་ན་རང་ལ་ཡོན་ཏན་སྐྱེ་མི་ཐུབ་པ་ཡིན་པ་ནི་སློབ་མས་བླ་མ་སངས་རྒྱས་ལ་ཇི་ལྟ་བ་དེ་བཞིན་དུ་བལྟ་དགོས་པའི་འགག་རྩའོ། །མདོ་ཕྱོགས་ནས་བླ་མ་ལ་སངས་རྒྱས་སུ་བལྟ་དུས་མཚན་དང་དཔེ་བྱད་རྣམས་སྒོམ་མི་དགོས་པ་བླ་མའི་ངོ་བོ་སངས་རྒྱས་དང་མཚུངས་པར་བལྟས་ནས་དད་པ་སྦྱང་ན་ཆོག་ལ། སྔགས་ཕྱོགས་ནས་བླ་མའི་ངོ་བོ་དང་རྣམ་པ་མཐའ་དག་སངས་རྒྱས་སུ་བལྟས་ནས་སྒོམ་དགོས་སོ། །སངས་རྒྱས་ལ་བལྟ་བའི་བླ་མ་གང་ཞེ་ན་དེ་ནི་མཚན་དང་སྙན་གྲགས་ཅན་ནམ་དམ་ཆོས་སློབ་པའི་བླ་མ་གང་དེ་དག་ཁོ་ན་ཙམ་མ་ཡིན་པར་རང་ཉིད་ལ་ཆོས་ཚིག་བཞི་ཡན་ཆད་སྟོན་ནམ་ལུང་མནོས་པ་དང་། ལེགས་ཉེས་དབྱེ་འབྱེད་དང་ཀ་ཁ་སློབ་པ་སོགས་ཀྱི་དགེ་རྒན་རྣམས་ཀྱང་སངས་རྒྱས་སུ་བལྟ་འོས་པ་སྟེ། མིང་ཚིག་ཡི་གེའི་གྲངས་ཇི་ཙམ་བསྟན་པ་དེ་སྙེད་ཀྱི་བསྐལ་པར་སློབ་དཔོན་དེ་ལ་གཡོ་མེད་པར་རྙེད་བཀུར་མཆོད་པ་སོགས་ཀྱིས་རིམ་གྲོ་བསྙེན་བཀུར་རྒྱ་ཆེན་པོ་བྱས་ཀྱང་ད་དུང་བླ་མ་དེ་ལ་གུས་པར་བྱ་བ་ཡོངས་སུ་མ་རྫོགས་ན་ཆོས་དང་མི་མཐུན་པའི་གུས་པས་གུས་པ་རྫོགས་པ་ལྟ་ཅི་སྨོས་ཞེས་བཅོམ་ལྡན་འདས་རང་ཉིད་ཀྱིས་གསུངས་པའོ། །མདོར་ན་བླ་མ་སངས་རྒྱས་ལ་བལྟ་དགོས་པའི་རྒྱུ་མཚན་ནི་ཁེ་འདོད་ལ་གྱོང་མི་འདོད་པའི་ཕྱིར་ཞེས་གསུང་པ་ལྟར་རོ།།
ལན། བླ་མ་སངས་རྒྱས་སུ་ལྟ་ནུས་པ་ལ་བློས་ཡོན་ཏན་གྱི་ཕྱོགས་བཟུང་ན་མི་དད་པ་བཟློག་ནུས་ཤིང་སྐྱོན་མཐོང་བ་ཡང་ཟིལ་གྱིས་མནན་ནས་དད་པ་ལ་གེགས་མི་བྱེད་པ་དང་། སྐྱོན་ཕྲན་བུ་མཐོང་བ་དད་པའི་གྲོགས་སུ་འཁྱེར་བའི་རྒྱུ་མཚན་གཉིས་ལ་བསམ་པའོ། །དང་པོ། རང་ཉིད་ལ་བག་ཆགས་ངན་པའི་ཤུགས་ཀྱིས་བླ་མ་ལ་སྐྱོན་འདི་དང་འདི་ལྟ་བུ་ཡོད་པ་མཐོང་འགྱུར་ན། བླ་མའི་ཡོན་ཏན་ཤས་ཆེར་བསམས་ན་ནམ་མཁའ་ལ་ཟླ་བ་ཤར་ཡོད་ཀྱང་ཉི་མའི་འོད་ཀྱིས་ཟིལ་གྱིས་ནོན་ཏེ་ཟླ་བ་མི་མངོན་པར་འགྲོ་བ་བཞིན་སྐྱོན་མཐོང་བའི་བློ་རང་ཤུགས་ཀྱིས་འགག་པར་འགྱུར་འགྲོ་སྟེ། དཔེར་ན་རང་གི་ཡོན་ཏན་གྱི་ངོས་ནས་བསམས་པ་ན་རང་གིས་རང་ལ་སྐྱོན་མི་མཐོང་བར་འགྱུར་བ་བཞིན་ཡིན། གཉིས་པ། སྐྱོན་ཅུང་ཟད་མཐོང་བ་དད་པའི་གྲོགས་སུ་བསྒྱུར་ཆོག་པ་ནི། ང་ཚོས་བླ་མའི་སྐུ་དང་གསུང་གི་རྣམ་འགྱུར་ཐོག་ནས་ཉེས་དམིགས་སུ་མཐོང་བ་ཉུང་ཞིང་ཧ་ཅང་གནད་འགག་ཆེན་པོ་བརྩི་བཞིན་མེད་ལ། བླ་མའི་ཆགས་སྡང་དང་ཉོན་མོངས་ཀྱི་བྱ་བ་བྱེད་པའི་སྐྱོན་མཐོང་ཡོང་དུས་བློར་བླ་མ་དེ་སངས་ཡིན་ས་མ་རེད་བསམ་པ་ལྟ་བུ་དྲན་ཡོང་། སོ་སྐྱེས་དང་འཕགས་པའི་དབྱེ་བ་སྐུ་དང་གསུང་གི་ཆ་ཙམ་གྱིས་འབྱེད་པ་མ་ཡིན་པར་གཙོ་བོར་ཐུགས་ཀྱི་རྟོགས་པའི་ཆ་ནས་ཕྱེ་བ་དང་། སངས་རྒྱས་དང་སེམས་ཅན་གྱི་དབྱེ་བ་ཡང་སྐུ་ལུས་གཅིག་པོའི་ཐོག་ནས་འབྱེད་པ་མ་ཡིན་པར། གཙོ་བོ་ཐུགས་ཀྱི་ཡོན་ཏན་གྱི་ཐོག་ནས་ཕྱེ་བ་ལྟར།འདིར་བླ་མ་ཐ་མལ་པའི་རྣམ་པ་ལ་སྟོན་ཟེར་བའི་དོན་ངོ་མ་ཡང་ཐུགས་དེ་ཉོན་མོངས་དང་བཅས་པའི་རྣམ་པ་སྟོན་འདུག་པ་ལ་ཟེར། གལ་ཏེ་བླ་མས་དེ་ལྟ་བུའི་ཐ་མལ་པའི་རྣམ་པ་མ་སྟོན་པར་སྐྱོན་ཀུན་ཟད་ཡོན་ཏན་ཀུན་ལྡན་གྱི་རྣམ་པར་ཞུགས་ཡོད་ན་ང་ཚོས་མཇལ་ཐུབ་པ་ཤིན་ཏུ་ནས་དཀའ་སྟེ། ཆོས་སྐུ་ནི་སངས་རྒྱས་ནང་ཕན་ཚུན་ལས་བྱང་འཕགས་ཀྱིས་ཀྱང་མི་མཇལ། ལོངས་སྐུ་མཇལ་མཁན་ནི་བྱང་འཕགས་དང་། མཆོག་གི་སྤྲུལ་སྐུ་མཚན་དཔེས་སྤྲས་པ་མཇལ་བའང་མ་མཐའ་སོ་སྐྱེ་ལས་དག་པ་ཞིག་ངེས་པར་དགོས། རང་རེ་ལ་ཆ་བཞག་ན་སངས་རྒྱས་བསྟན་པ་བྱུང་ནས་ལོ་ཉིས་སྟོང་ལྔ་བརྒྱ་ལྷག་ལ་སོང་ཡང་དེ་ལ་བག་ཆགས་བཞག་ནས་བསམ་བློའི་གནད་ཁྱད་པར་ཅན་ཟིན་པ་གང་ཡང་བྱུང་མེད་པ་མ་ཟད། ཚེ་འདི་ལ་དགེ་བའི་ཕྱོགས་ལ་བསམ་མནོ་གཏང་དགོས་ན་དཀའ་ལས་ཆེ་བ་དང་། སྡིག་པའི་ཕྱོགས་ལ་བསམ་མནོ་གཏང་དགོས་ན་ཤིན་ཏུ་ལས་སླ་བོ་ཡོད་པ་དེས་རང་ཉིད་ཚེ་རབས་སྔ་མར་དགེ་བའི་ཕྱོགས་ལ་གོམས་འདྲིས་མེད་ལ་སྡིག་པའི་ཕྱོགས་ལ་གོམས་འདྲིས་ཆེ་བའི་རྟགས་སྟོན་བཞིན་ཡོད་ཅིང་། དེ་ལས་རང་གི་ཚེ་སྔ་མ་ལ་སངས་རྒྱས་དང་དེའི་རྗེས་འཇུག་འཕགས་པ་ཀླུ་སྒྲུབ་སོགས་ཞལ་མཇལ་བ་དང་གསུང་ཉམས་སུ་མྱོང་བ་མེད་པར་རྟོགས་ཐུབ། དེང་ཡང་མཚན་དཔེས་སྤྲས་པའི་སྐྱོན་ཀུན་ཟད་ཡོན་ཏན་ཀུན་ལྡན་གྱི་སངས་རྒྱས་ཤིག་བྱོན་ན་ཡང་རང་ལ་གང་དུ་བྱོན་པ་དེ་ལ་སྐྱེ་པའི་ལས་མེད་པས་ངན་སོང་སོགས་སུ་སྐྱེས་ནས་མཇལ་ཐུབ་པ་ཧ་ཅང་དཀའ། དེ་བས་ད་ལྟར་རང་ཉིད་བླ་མ་དང་མཇལ་ནས་གསུང་དང་གདམས་ངག་ཉན་ཏེ་ཡིད་དུ་རང་གི་མི་ཚེ་དེ་སྟོང་ཟད་དུ་མ་སོང་པ་འདུག་བསམ་པ་ལྟ་བུ་ཞིག་བློར་འཆར་རྒྱུ་ཡོད་པ་ནི་བླ་མས་ཐ་མལ་པར་རྣམ་པ་བསྟན་པའི་བཀའ་དྲིན་ཁོ་ན་ལས་བྱུང་བ་ཡིན་པ་ཐག་ཆད་ཆོག་པ་ཡིན། དེ་ལྟར་བླ་མའི་ཡོན་ཏན་ལ་ཤས་ཆེར་བསམས་ན་སྐྱོན་མཐོང་བའི་བློ་རང་ཤུགས་སུ་འགག་འགྲོ་བ་དང་། སྐྱོན་ཅུང་ཟད་མཐོང་ཡང་གདུལ་བྱ་འདུལ་བའི་ཐབས་མཁས་སུ་བསམས་ནས་དད་པའི་གྲོགས་སུ་བསྒྱུར་ནུས་པའི་ཕྱིར་བླ་མ་སངས་རྒྱས་སུ་བལྟ་ནུས་པ་ཡིན་ནོ།
ལན། བླ་མ་སངས་རྒྱས་སུ་ལྟ་ཚུལ་ལ་གཞན་གྱིས་མི་ཕྱེད་པའི་ངེས་ཤེས་བརྟན་པའི་ཕྱིར་ལུང་དང་རིགས་པས་བསྒྲུབ་དགོས་ཏེ། དེ་ལ%བླ་མ་སངས་རྒྱས་ཡིན་པར་རྡོ་རྗེ་འཆང་གིས་བཞེད་པ་དང་། བླ་མ་སངས་རྒྱས་ཐམས་ཅད་ཀྱི་འཕྲིན་ལས་ཀྱི་བྱེད་པ་པོ་ཡིན་པ། དེང་སང་གི་དུས་སུ་ཡང་སངས་རྒྱས་བྱང་སེམས་རྣམས་ཀྱིས་སེམས་ཅན་གྱི་དོན་མཛད་པ། རང་གི་སྣང་བ་ལ་ངེས་པ་མེད་པ་བཅས་བཞི་ཡོད། དང་པོ་ནི། རྒྱུད་བརྟག་གཉིས་ལས།ཕྱི་མའི་དུས་སུ་གྱུར་པ་ན། །ང་ཉིད་སློབ་དཔོན་གཟུགས་ཀྱི་སྐུ། །ཞེས་དང་།མདོ་ལས། ཀྭ་ཡེ་མཐོང་བ་དོན་ཡོད་ཀྱེ། ཕྱི་མའི་དུས་སུ་གྱུར་པ་ན།།ང་ནི་མཁན་པོའི་ལུས་ཀྱིས་སྟོན།།ང་ནི་སློབ་དཔོན་གཟུགས་སུ་གནས། །ཞེས་སོགས་ལྟར་མདོ་རྒྱུད་དུ་མ་ནས་མ་འོངས་སྙིགས་མའི་དུས་ལ་རྡོ་རྗེ་འཆང་ང་ཉིད་ཐ་མལ་པའི་སློབ་དཔོན་གྱི་གཟུགས་སུ་འོང་བས། ང་དང་མ་མཇལ་ཞེས་ཡིད་མ་ཕམ་པར་ངོ་ཤེས་པར་གྱིས་ཞེས་བརྩེ་བས་གདམས་པ་འདི་དག་ངེས་དོན་སྒྲ་ཇི་བཞིན་ཡིན་པའོ། །དེ་ནས་མ་འོངས་སྙིགས་མའི་དུས་ཞེས་གསུངས་པ་ནི་དེང་སང་གི་དུས་འདིའོ། །གཉིས་པ་ནི། ནམ་མཁར་གནས་པའི་ཟླ་བ་གཅིག་དེ་ཆུ་སྣོད་སོ་སོར་ཐ་དད་པ་འཆར་བ་བཞིན་དུ་སངས་རྒྱས་ཐམས་ཅད་ཀྱི་ཐུགས་བདེ་སྟོང་གཉིས་མེད་ཀྱི་ཡེ་ཤེས་ནི་ཐམས་ཅད་ཆོས་དབྱིངས་སུ་རོ་གཅིག་ཡིན་ཞིང་། དེ་ཉིད་གདུལ་བྱའི་མདུན་དུ་ཉན་ཐོས་ཀྱིས་འདུལ་བ་ལ་ཉན་ཐོས། རང་རྒྱལ་གྱིས་འདུལ་བ་ལ་རང་རྒྱལ།བྱང་སེམས་དང་སངས་རྒྱས་ཀྱིས་འདུལ་བ་ལ་བྱང་སེམས་དང་སངས་རྒྱས་ཀྱི་རྣམ་པར་སྟོན་པ་མ་ཟད། བདུད་དང་ཚངས་པས་འདུལ་བ་ལ་བདུད་དང་ཚངས་པ། བྱ་དང་རི་དྭགས་ཀྱིས་འདུལ་བ་ལ་བྱ་དང་རི་དྭགས་སོགས་དེ་དང་དེའི་རྣམ་པར་བསྟན་པ་ལས། རང་ཅག་ལ་ལོངས་སྐུ་དང་མཆོག་གི་སྤྲུལ་སྐུ་དང་བྱང་སེམས་སོགས་ཀྱི་རྣམ་པར་བསྟན་ཡང་མཐོང་བའི་ལས་སྐལ་མེད་པ་དང་། བྱ་དང་རི་དྭགས་སོགས་ཀྱི་རྣམ་པར་བསྟན་ན་ཡིད་མི་ཆེས་པས་ཕན་མི་ཐོགས། དེས་ན་སྐལ་བ་དང་འཚམས་པར་ཐ་མལ་པའི་བཤེས་གཉེན་གྱི་ཚུལ་བསྟན་ཞིང་། སངས་རྒྱས་ཐམས་ཅད་ཀྱི་སྐུ་གསུམ་པོ་གསང་བ་གསུམ་གྱིས་བསྡུས་པས་རང་རེ་ལ་རྣམ་དཀར་གྱི་ལ་ལས་ཐམས་ཅད་བྱེད་དུ་འཇུག་པས་ན་བླ་མ་ནི་སངས་རྒྱས་ཐམས་ཅད་ཀྱི་འཕྲིན་ལས་ཀྱི་བྱེད་པ་པོ་ཡིན་པའོ། །གསུམ་པ་ནི། སངས་རྒྱས་ཀྱིས་སེམས་ཅན་ཐམས་ཅད་ཀྱི་གནས་སྐབས་རྣམས་མ་འདྲེས་པར་མཁྱེན་ཞིང་། མས་བུ་གཅིག་པར་བརྩེ་བ་ལས་ལྷག་པས་དུས་རྒྱུན་ཆད་མེད་པར་འཕྲིན་ལས་མཛད་བཞིན་ཡོད་པ་དང་། སངས་རྒྱས་ཐམས་ཅད་ཀྱིས་ཐུགས་བསྐྱེད་པ་དང་།ཚོགས་བསགས་པ། སངས་རྒྱས་པ་ཐམས་ཅད་སེམས་ཅན་གྱི་དོན་དུ་ཡིན་པས། ངེས་པར་དུ་རང་རེའི་དོན་མཛད་ལ། མཛད་ཚུལ་ཡང་རང་རེའི་སྡིག་པ་སངས་རྒྱས་ཀྱིས་ཆུ་ཡིས་འཁྲུ་རྒྱུ་མེད་ཅིང་། རང་རེའི་སྡུག་བསྔལ་སངས་རྒྱས་ཀྱི་ཕྱག་གིས་མི་སེལ་ལ། རང་གི་རྟོགས་པ་གཞན་ལ་སྤོ་རྒྱུའང་མེད་པས་ཆོས་ཉིད་བདེན་པ་བསྟན་ནས་གྲོལ་བ་བྱེད་དགོས་པ་དང་། དེ་ལྟར་མཛད་པ་པོའི་སངས་རྒྱས་ཀྱི་སྤྲུལ་པ་ནི་ང་ཚོ་ལ་དོན་གྱི་མཆོག་མངོན་མཐོ་དང་ངེས་ལེགས་ཀྱི་ཐབས་བསྟན་པའི་བླ་མ་ཉིད་ལས་གཞན་མེད་དོ།།བཞི་པ་ནི། ང་ཚོའི་མཐོང་ཚོད་ཐམས་ཅད་ནི་ལས་ཀྱི་རྗེས་སུ་འབྲངས་ཤིང་ལས་ནི་འདི་བསགས་དང་འདི་མ་གསག་པའི་ངེས་པ་མེད་པས་ལས་ཀྱི་མཐོང་སྣང་ཡང་འདི་ཡོད་དང་འདི་མེད་ཅེས་ཡིད་བརྟན་དང་ངེས་པར་མེད་དེ། དཔེར་ན་ཆུ་ཕོར་བ་གང་དེ་ལྷ་ཡིས་བདུད་རྩི་དང་། མི་ཡིས་ཆུ། ཡི་དྭགས་ཀྱི་ཁྲག་རྣག་ཏུ་སྣང་བ་ལྟ་བུ་དང་། འཕགས་པ་ཐོགས་མེད་ཀྱི་རྗེ་བཙུན་བྱམས་པ་ཁྱི་མོ་དང་། སངས་རྒྱས་ཡེ་ཤེས་ཀྱིས་སློབ་དཔོན་འཇམ་དཔལ་བཤེས་གཉེན་ཁྱིམ་བཙུན་ཞིང་རྨོ་བ་ཞིག་ཏུ་གཟིགས་ན། ང་ཚོས་བླ་མ་མི་རུ་མཐོང་བའང་དགའ་ཚད་ཡིན་པའོ།།དེ་ལྟར་ལུང་རིགས་ཀྱིས་བསྒྲུབ་པས་བླ་མ་དང་སངས་རྒྱས་ཐམས་ཅད་འདྲེས་པ་ལྟ་བུའི་ཉམས་འཆར་ན་བཤེས་གཉེན་བསྟེན་ཚུལ་གྱི་རྟོགས་པ་སྐྱེས་པ་ཡིན་ནོ། །
ལན། བླ་མ་སངས་རྒྱས་ལས་བཀའ་དྲིན་ཆེ་བ་ལ་སྤྱི་སངས་རྒྱས་ཐམས་ཅད་ལས་བཀའ་དྲིན་ཆེ་བ་དང་། སྒོས་སུ་སངས་རྒྱས་ཤཱཀྱ་ཐུབ་པ་ལས་ཀྱང་བཀའ་དྲིན་ཆེ་བ་གཉིས་ཡོད། དང་པོ་ནི་བླ་མ་ཡོན་ཏན་གྱི་ངོས་ནས་སངས་རྒྱས་དང་མཉམ་ན་ཡང་། བཀའ་དྲིན་གྱི་ཐད་ནས་སངས་རྒྱས་ཐམས་ཅད་ལས་ལྷག་པ་ཡིན་ཏེ། སྔོན་དཔག་ཏུ་མེད་པའི་བསྐལ་པ་རྣམས་སུ་སངས་རྒྱས་མཐའ་ཡས་པས་གྲངས་མེད་པའི་སེམས་ཅན་འདྲེན་པར་མཛད་ཡོད་མོད། འོན་ཀྱང་ང་ཚོ་ནི་དེ་དག་གིས་འདྲེན་པའི་ཡུལ་དུ་མ་གྱུར་བ་དང་།བསྐལ་པ་འདི་ལའང་སངས་རྒྱས་འཁོར་བ་འཇིག་སོགས་ཀྱིས་གདུལ་བྱ་གྲངས་མེད་པ་དྲངས་ཀྱང་རང་ཅག་འདུལ་བར་མ་ནུས། ད་ལྟ་ལ་བླ་མ་འདིས་སངས་རྒྱས་དངོས་བྱོན་ཀྱང་དེ་ལས་ལྷག་པར་མཛད་དུ་མེད་པའི་སྒོ་ནས་ཚང་ལ་མ་ནོར་ལམ་བསྟན་པས་ན། སངས་རྒྱས་ཐམས་ཅད་ལས་བཀའ་དྲིན་ཆེ་བའོ། །གཉིས་པ་སངས་རྒྱས་ཐུབ་པའི་དབང་པོ་འདི་ལས་ཀྱང་བཀའ་དྲིན་ཆེ་བ་ནི། སྟོན་པ་ཐུབ་པའི་དབང་པོ་འདིས་སྔར་འདུལ་དཀའ་བའི་ཚེ་ལོ་བརྒྱ་པའི་གདུལ་བྱ་བཏང་སྙོམས་སུ་ལུས་པ་རྣམས་གདུལ་བ་ལ་ཐུགས་བསྐྱེད་པས་ཚེ་ལོ་བརྒྱ་པའི་སེམས་ཅན་ལ་སངས་རྒྱས་གཞན་ལས་བཀའ་དྲིན་ལྷག་པ་ཆེ་ཡང་། དེས་ཀྱང་མ་ཐུལ་བའི་གདུལ་དཀའ་བའི་སྐྱེ་བོ་བདག་དང་བདག་འདྲ་བར་ད་ལྟ་ལམ་མ་ནོར་བར་འཁྲིད་པའི་བླ་མ་འདི་ཉིད་ཁོ་ན་སྒོས་སུ་བཀའ་དྲིན་ལྷག་པར་ཆེ་བའོ། །དེ་བཞིན་རྒྱ་གར་ན་བསྟན་པའི་གཏད་རབས་བདུན་སོགས་པཎ་གྲུབ་མང་པོ་དང་། བོད་དུ་མཁན་སློབ་ཆོས་གསུམ་དང་གོང་མ་རྣམ་ལྔ། མར་མི་དྭགས་གསུམ། ཇོ་བོ་ཡབ་སྲས། རྗེ་ཡབ་སྲས་སོགས་མཁས་གྲུབ་ཀྱི་སྐྱེས་བུ་དམ་པ་ཇི་སྙེད་བྱོན་ཀྱང་། རང་ཉིད་དེ་དག་གི་དམ་པའི་ཆོས་བསྟན་པའི་ཡུལ་དངོས་སུ་མ་གྱུར་པས་ད་ལྟ་བླ་མ་འདིས་བདག་འདྲེན་ཐབས་མཛད་པ་ཐུགས་རྗེ་ཆེ་སྙམ་དུ་བསམ་ཞེས་གསུངས་སོ།།
ལན། དབང་བསྐུར་བ། རྒྱུད་བཤད་པ། མན་ངག་གནང་བ་བཅས་གསུམ་ནི་སྔགས་ཕྱོགས་ཀྱི་བཀའ་དྲིན་དང་། གཞན་ཆོས་གསུང་པའི་བཀའ་དྲིན་དང་། ཤེས་རྒྱུད་བྱིན་གྱིས་རློབས་པའི་བཀའ་དྲིན།ཟང་ཟིང་གིས་ཕན་འདོགས་གནང་བའི་བཀའ་དྲིན་བཅས་སོ། །བླ་མཆོད་ཆེན་མོའི་བཀའ་དྲིན་གསུམ་ལྡན་རྩ་བའི་བླ་མ་ཞེས་པའི་སྐབས་ཀྱི་བཀའ་དྲིན་གསུམ་གྱི་གྲངས་འདྲེན་ཚུལ་ནི། སྡོམ་པ་སྦྱིན་པ། སྡེ་སྣོད་བཤད་པ། གདམས་ངག་གནང་བ་བཅས་གསུམ་ལ་བྱ་ཞེས་གསུངས་སོ། །
ལན། མདོ་སྡེའི་རྒྱན་ལས། བཀུར་སྟི་རྙེད་པ་དག་དང་རིམ་གྲོ་དང་། །སྒྲུབ་པའི་སྒོ་ནས་བཤེས་གཉེན་བསྟེན་པར་བྱ། །ཞེས་པ་ལྟར་སྦྱོར་བ་གསུམ་གྱི་སྒོ་ནས་བླ་མར་བསྟེན་པ་ནི། རྙེད་པ་ཟང་ཟིང་འབུལ་བ་སྟེ། སློབ་མ་རང་ཉིད་ཚོགས་བསག་པའི་མཆོག་ཡིན་པས་དེ་ལྟར་དགོས་པའོ། །ཉྪབཀུར་བསྟི་རིམ་གྲོ་བྱེད་པ་སྟེ་བླ་མ་ལ་མེ་གཏོང་ཆུ་ལེན་སོགས་བྱ་བ་ཙག་ཙིག་ལས་རོགས་དང་མཚན་རྗེན་པ་མི་འབོད་པ། ཐུག་དུས་གུས་འདུད་ཞུ་བ་སོགས་སོ།། ཅི་གསུངས་བཀའ་བཞིན་སྒྲུབ་པ་སྟེ། བླ་མས་གསུངས་པའི་བསླབ་བྱ་རྣམས་ལག་ལེན་དུ་བསྟར་གང་ཐུབ་བྱ་བ་སྟེ་འདི་ནི་བསྟེན་ཚུལ་གསུམ་ལས་ཆེས་གལ་ཆེ་ཞིང་གཙོ་བོའོ།།དེ་དག་མདོར་བསྡུས་ན་མཉེས་པ་སྒྲུབ་པ་དང་མི་མཉེས་པ་སྤོང་བ་ལ་འབད་པའོ།།གལ་སྲིད་བླ་མས་བྱ་བ་མ་ཡིན་པའི་མི་དགེ་བ་ལ་འཁྲིད་བྱུང་ན་ཚིག་གིས་ཤད་སྦྱང་ལེགས་པར་བྱས་ནས་དགེ་བའི་བཤེས་གཉེན་དེ་ལ་ཡང་འདིས་དགོངས་པ་ཅན་གྱི་གསུང་བྱོན་པ་ཡིན་སྙམ་ནས་མ་དད་པ་ཡང་མི་སྐྱེ་ལ་བྱ་བ་དེ་ལ་ཡང་མི་འཇུག་པ་དགོས་ཏེ།སྐྱེས་རབས་བཅུ་གཉིས་པ་ལས་བྱུང་བ་ལྟར་སྔོན་བདག་ཅག་གི་སྟོན་པས་ཀྱང་དེ་བཞིན་མཛད་པ་ཡིན་ནོ།
ལན།ཟང་ཟིང་འབུལ་བ་ཞེས་པ་ལ་ང་ཚོས་རང་ཉིད་ཀྱི་ནོར་དང་ལོངས་སྤྱོད་ལུས་དགེ་རྩ་སོགས་རང་གི་དབང་བ་ཐམས་ཅད་ཐད་ཀར་བླ་མ་ལ་འབུལ་ཐུབ་ཐབས་སྲིད་དཀའང་སེམས་གཏིང་ནས་བླ་མ་ལ་འབུལ་འདོད་སྐྱེས་པས་ཆོག་ལ། རང་གི་ཡོད་ཚད་བླ་མའི་མདུན་དུ་ཁྱེར་ནས་འབུལ་དགོས་པ་མ་ཡིན། དེ་ནི་མནྜལ་འབུལ་སྐབས་གླིང་དང་རི་རབ་སོགས་འབུལ་བ་དང་ཅུང་མཚུངས་པའོ། །འོ་ན་ཟང་ཟིང་དེ་དག་བསམ་པ་རྣམ་དག་གིས་བླ་མ་ལ་འབུལ་བ་སྒོམ་རྗེས་བླ་མའི་ཟང་ཟིང་དུའང་གྱུར་བས་རང་གིས་ལོངས་སུ་སྤྱོད་ཆོག་གམ་ཞེ་ན། ལོངས་སུ་སྤྱོད་སྐབས་དཔེར་ན་ལུས་པོ་ལྟ་བུ་འདི་ནི་བླ་མའི་ཟང་ཟིང་ཡིན་ཞིང་ད་ལྟར་རང་ཉིད་ཀྱིས་བླ་མ་ལས་གཡར་ནས་ལོངས་སྤྱོད་དེ་བླ་མས་སྒྲུབ་འདོད་པའི་བྱ་བ་འདི་དག་བསྒྲུབ་པར་བྱ་ཞེས་བསམས་ནས་ལོངས་སྤྱོད་ན་ལུགས་དང་མཐུན་ལ།དེ་མིན་རང་སྣང་གང་ཤར་གྱིས་བེད་སྤྱོད་པ་ལ་ཉེས་པ་གང་ཞིག་འབྱུང་བའི་ཉེན་ཆེའོ། །དེས་ན་བླ་མས་སྒྲུབ་འདོད་པ་གང་ཞེ་ན་སློབ་མ་རང་ཉིད་ཀྱིས་དམ་ཆོས་སྒྲུབ་པའོ།།
ལན། བཤེས་གཉེན་བསྟེན་ན་ཕན་ཡོན་བསམ་གྱིས་མི་ཁྱབ་སྟེ་མདོར་ནསངས་རྒྱས་ཀྱི་གོ་འཕང་ལ་ཉེ་བ། རྒྱལ་བ་རྣམས་དགྱེས་པར་འགྱུར་བ། བདུད་དང་སྡིག་གྲོགས་ཀྱིས་མི་ཚུགས་པ། ༧ཉོན་མོངས་ཉེས་སྤྱོད་ཐམས་ཅད་རང་ཤུགས་ཀྱིས་འགགས་པ།  ས་ལམ་ཉམས་རྟོགས་ཐམས་ཅད་གོང་འཕེལ་དུ་འགྱུར་བ། ཚེ་རབས་ཐམས་ཅད་དུ་དགེ་བའི་བཤེས་གཉེན་གྱིས་མི་ཕོངས་པ། ངན་སོང་དུ་མི་ལྟུང་བ། གནས་སྐབས་དང་མཐར་ཐུག་གི་དོན་ཐམས་ཅད་འབད་མེད་དུ་འགྲུབ་པ་བཅས་སོ། །
ལན། བླ་མའི་ཡོན་ཏན་སེམས་དགོས་པའི་རྒྱུ་མཚན་ནི་དཔེར་ན་ཟས་ལས་བྱུང་བའི་བདེ་བ་མྱོང་དང་མི་མྱོང་ནི་ཟས་ལ་ལེགས་པར་ཟ་དང་མི་བཟའ་ལ་རག་ལས་ཤིང་། དེ་ནི་ཟ་འདོད་ཡོད་མེད་ལ་རག་ལས་ལ། དེ་ནི་ཟས་ལ་ཡོན་ཏན་དུ་མཐོང་བའི་དགའ་བ་ཡོད་མེད་ལ་རག་ལས་པ་ལྟར། དགེ་བའི་ཆོས་ཀྱི་འབྲས་བུ་ཐོབ་དང་མི་འཐོབ་ནི་ཐོབ་ཕྱིར་བརྩོན་འགྲུས་རྩོམ་དང་མི་བརྩམ་ལ་རག་ལས་ཤིང་། དེ་ནི་ཐོབ་འདོད་ཡོད་མེད་ལ་རག་ལས་ལ། དེ་ནི་འཐོབ་བྱའི་འབྲས་བུར་ཡོན་ཏན་ནམ་ཕན་ཡོན་དུ་མཐོང་བའི་དད་པ་ཡོད་མེད་ལ་རག་ལས་པས། དད་པ་དཀར་ཆོས་ཀུན་གྱི་རྩ་བར་བསྔགས་པའི་རྒྱུ་མཚན་དཔྱིས་ཕྱིན་པ་ནི་དེ་ལྟར་རོ། །དེ་བཞིན་བཤེས་གཉེན་བསྟེན་པ་ལའང་སྔོན་དུ་སྟེན་པའི་ཕན་ཡོན་བསམ་དགོས་ཏེ། ཇི་ཙམ་གྱིས་བསྟེན་པའི་ཕན་ཡོན་མཐོང་བ་དེ་ཙམ་གྱིས་དེ་ལ་དད་པ་སྐྱེ་ཞིང་། ཇི་ཙམ་གྱིས་དད་པ་སྐྱེ་བ་དེ་ཙམ་གྱིས་བསྟེན་འདོད་སྐྱེ། ཇི་ཙམ་གྱིས་བསྟེན་འདོད་བྱུང་བ་དེ་ཙམ་གྱིས་བསྟེན་ཤུགས་ཆེ་བའི་ཕྱིར་དང་། གཞན་དུ་དེ་ལས་ཟློག་སྟེ་འབྱུང་བའི་ཕྱིར་རོ།།
ལན། བཤེས་གཉེན་བསྟེན་པའི་ཕན་ཡོན་ལ་བསམ་མནོ་གཏོང་ཚུལ་བཞི་སྟེ། དང་པོ། བླ་མར་མཆོད་ཅིང་བསྙེན་བཀུར་བའི་ཕན་ཡོན་ཏེ། བླ་མ་ནི་སངས་རྒྱས་ཀུན་གྱི་ངོ་བོ་ཡིན་པས།བླ་མ་གཅིག་ལ་མཆོད་པས་སངས་རྒྱས་ཐམས་ཅད་ལ་མཆོད་པའི་ཕན་ཡོན་འབྱུང་བ་དང་། བླ་མ་གཅིག་གིས་བཞེས་པ་ན་སངས་རྒྱས་ཐམས་ཅད་སྤྱན་མ་དྲངས་ཀྱང་བྱོན་ནས་བླ་མའི་ལུས་ལ་ཞུགས་ཏེ་སློབ་མའི་མཆོད་པ་དངོས་སུ་བཞེས་ཏེ་རྒྱུད་བྱིན་གྱིས་རློབ་པ་དང་། བླ་མ་ནི་སངས་རྒྱས་བྱང་སེམས་གཞན་ཐམས་ཅད་ལས་བཀའ་དྲིན་ཆེས་ཆེ་བས་ཕྱོགས་བཅུའི་སངས་རྒྱས་བྱང་སེམས་ཐམས་ཅད་ཚུལ་བཞིན་མཆོད་པ་ལས་ཐ་ན་བླ་མའི་བ་སྤུ་རྐང་གཅིག་ལ་འབྲུ་མར་ཐིགས་པ་གཅིག་ཙམ་བྱུག་ན་བསོད་ནམས་ཆེས་ཆེ་བར་གསུངས། བླ་མ་ནི་སངས་རྒྱས་ཀུན་འདུས་ཀྱི་ངོ་བོ་ཡིན་པས་དེ་ལ་བཀུར་བསྟི་བྱེད་པ་དང་།རིམ་གྲོ་བྱེད་པ་ཉིད་ཀྱིས་སངས་རྒྱས་ཐམས་ཅད་ལ་དེ་ལྟར་བྱེད་པར་འགྲོ་ཞིང་། སངས་རྒྱས་ཀུན་ལ་མཆོད་པ་ལས་བླ་མར་མཆོད་པ་ཕན་ཡོན་ཆེ་བར་གསུངས་པའི་རིགས་པས་ཀྱང་གྲུབ་བོ། །གཉིས་པ། བླ་མར་དད་ཅིང་གུས་པའི་ཕན་ཡོན་ལ། བྱིན་རླབས་ངང་གིས་འཇུག་པའི་ཕན་ཡོན་དང་། ཉམས་རྟོགས་ཤུགས་ཀྱིས་སྐྱེ་བའི་ཕན་ཡོན། གྲུབ་པ་མྱུར་དུ་ཐོབ་པའི་ཕན་ཡོན་བཅས་གསུམ་སྟེ། བླ་མའི་བྱིན་རླབས་འཇུག་དང་མི་འཇུག་ནི་བླ་མར་དད་པ་ཡོད་མེད་ལ་རག་ལས་པས་བྱིན་རླབས་འཇུག་པར་འདོད་ན་མོས་གུས་ལ་གནད་དུ་བསྣུན་ནས་བསྐྱང་དགོས། དེ་བཞིན་ཉམས་རྟོགས་སྐྱེ་ཕུལ་ཆེ་ཆུང་ཡང་དད་པ་ཆེ་ཆུང་གི་རྗེས་སུ་བྱེད་པ་སྟེ་དད་གུས་ཇི་ཙམ་ཆེ་བ་དེ་ཙམ་གྱིས་བྱིན་རླབས་འཇུག་ཅིང་། བྱིན་རླབས་ཇི་ཙམ་འཇུག་པ་དེ་ཙམ་ཉམས་རྟོགས་སྐྱེ་བས་བླ་མའི་མོས་གུས་ཁོ་ན་ཉམས་རྟོགས་སྐྱེ་བའི་སྒོར་བསྔགས། རྡོ་རྗེ་སློབ་དཔོན་ཚད་ལྡན་ཞིག་ལ་མོས་གུས་རྣམ་དག་ཚད་དུ་འཁྱོལ་བ་སྟེ།བླ་མའི་ཡོན་ཏན་དང་ཐུགས་རྗེ་དྲན་པ་ཙམ་གྱིས་མིག་ནས་མཆི་མ་འཁྲུག་པ་དང་ལུས་ཀྱི་བ་སྤུ་ལྡང་ནུས་པ་ཙམ་ཞིག་བྱུང་ན་ཚེ་འདིར་འཚང་རྒྱ་མི་རྒྱ་ཐེ་ཚོམ་མེད་པར་གསུངས་སོ། ། གསུམ་པ། བླ་མ་དྲན་ཞིང་གསོལ་བ་འདེབས་པའི་ཕན་ཡོན་ལ་དྲན་པའི་ཕན་ཡོན་དང་གསོལའདེབས་པའི་ཕན་ཡོན་གཉིས་ལས་དང་པོ་བླ་མ་སྐད་ཅིག་དྲན་པ་ནི་ཡི་དམ་གྱི་ལྷ་བསྐལ་པ་འབུམ་ཕྲག་དུ་མར་བསྒོམ་པ་དང་། རྫོགས་རིམ་བསྐལ་པའི་བར་དུ་བསྒོམ་པ་ལས་བསོད་ནམས་ཆེས་ཆེ་ཞིང་། སངས་རྒྱས་ཐམས་ཅད་མཆོད་པ་དང་བསྙེན་བཀུར་གྱི་བསོད་ནམས་གཞན་ཐམས་ཅད་ཟིལ་གྱིས་གནོན། མི་སྡིག་ཅན་སུ་འདྲ་ཡིན་ཡང་འཆི་ཁར་བླ་མ་སྐད་ཅིག་དྲན་ཐུབ་ན་འཕོ་བ་རྣམས་ཀྱི་མཆོག་ཏུ་འགྱུར་ཞིང་། དེའི་མཐུས་བདེ་འགྲོར་སྐྱེས་ཏེ་རིང་མིན་སངས་རྒྱས་ཀྱི་གོ་འཕང་འཐོབ་པར་གསུངས། བླ་མ་སྐད་ཅིག་ཙམ་མ་ཡིན་པར་འབྲལ་མེད་དུ་དྲན་ན་འདོད་པའི་དོན་ཐམས་ཅད་འབད་མེད་ལྷུན་གྲུབ་ཏུ་འབྱུང་བ་དང་། ཡི་དམ་གྱི་ལྷ་མང་ཞར་ལ་འགྲུབ་ཅིང་ཚེ་འདིར་མཆོག་ཐོབ་པར་འགྱུར། ཡིད་བཞིན་གྱི་ནོར་བུ་བྱུང་ན་བདོག་པའི་དངོས་པོ་གཞན་མེད་ཀྱང་དེ་གཅིག་པུས་ཆོག་པ་ལྟར་མོས་གུས་བཅོས་མིན་རྒྱུན་ཆགས་སུ་བྱུང་ན་ལུང་རྟོགས་ཀྱི་ཡོན་ཏན་གཞན་མེད་ཀྱང་རེ་ཞིག་དེ་གཅིག་པུས་ཆོག་པ་ལྟ་བུར་དམ་པ་གོང་མ་རྣམས་ཀྱིས་གསུངས།གསོལ་བ་འདེབས་པའི་ཕན་ཡོན་ནི་ཡིད་བཞིན་གྱི་ནོར་བུ་ལ་གསོལ་བ་བཏབ་ན་ཚེ་འདིའི་འདོད་དོན་ཐམས་ཅད་ལྷུན་གྱིས་གྲུབ་པ་ལྟར་བླ་མ་ལ་གསོལ་བ་ཤུགས་དྲག་ཏུ་བཏབ་ན་འདས་མ་འདས་ཀྱི་དཔལ་ཕུན་སུམ་ཚོགས་པ་ཐམས་ཅད་འབད་མེད་ལྷུན་གྲུབ་ཏུ་འབྱུང་བའོ། ། བཞི་པ།བླ་མ་ལ་འདུད་ཅིང་སངས་རྒྱས་སུ་ལྟ་བའི་ཕན་ཡོན་ལ་གུས་པས་འདུད་པའི་ཕན་ཡོན་དང་། སངས་རྒྱས་སུ་ལྟ་བའི་ཕན་ཡོན་གཉིས་ཏེ། དང་པོ་བླ་མ་ལ་ལུས་ཀྱི་སྒོ་ནས་ཕྱག་འཚལ་ཞིང་མངོན་དུ་ལྡང་བ་དང་། ངག་གིས་བསྟོད་ཅིང་ཡོན་ཏན་བསྒྲགས་པ་དང་། ཡིད་ཀྱིས་དད་ཅིང་གཙུག་ཏུ་བཀུར་བ་སོགས་མདོར་ན་སྡོམ་གསུམ་སོ་སོའི་སྐབས་ནས་བླ་མ་ལ་ཞེ་ས་དང་ཕུ་དུད་ཇི་ལྟར་བྱ་བར་གསུང་པ་བཞིན་དུ་ཚུལ་བཞིན་ཉམས་སུ་བླངས་ན་ཚོགས་རླབས་པོ་ཆེ་ཞར་ལ་རྫོགས་ཤིང་ལྷ་མི་ཀུན་གྱིས་ཕྱག་བྱ་བའི་འོས་སུ་འགྱུར་བ་སོགས་ཕན་ཡོན་བསམ་གྱིས་མི་ཁྱབ་བོ། །གཉིས་པ་བླ་མ་སངས་རྒྱས་སུ་ལྟ་བའི་ཕན་ཡོན་ནི་བླ་མ་སངས་རྒྱས་སུ་བལྟས་ན་ཡོན་ཏན་མ་སྐྱེ་བ་རྣམས་སྐྱེ་ཞིང་། སྐྱེས་ཟིན་རྣམས་གོང་དུ་འཕེལ་ནས་མྱུར་དུ་འཚང་རྒྱ་བར་གསུངས། གོང་གི་ཕན་ཡོན་རྣམས་མདོ་རྒྱུད་དུ་མ་ལས་བྱུང་བའི་ལུང་དང་། རིགས་པ། སྔོན་བྱོན་དམ་པ་དག་གི་ལོ་རྒྱུས་སོགས་རྒྱས་པ་ཡོད་མོད། འོན་ཀྱང་འདིར་ཡི་གེ་མང་བ་དོགས་པས་མ་བྲིས་སོ། །
ལན། བཤེས་གཉེན་མ་བསྟེན་ན་བཤེས་གཉེན་བསྟེན་པའི་ཕན་ཡོན་བརྒྱད་ལས་ལྡོག་པ་སྟེ་སངས་རྒྱས་ཀྱི་གོ་འཕང་ལ་མི་ཉེ་བ་སོགས་དང་། བཤེས་གཉེན་དུ་བྱས་ནས་བསྟེན་ཚུལ་ལོག་ན་ཚེ་འདིར་ནད་དང་གདོན་དུ་མས་གཙེ་བ་དང་ཕྱི་མར་ངན་འགྲོའི་སྡུག་བསྔལ་དཔག་ཏུ་མེད་པ་དུས་དཔག་ཏུ་མེད་པར་མྱོང་བར་འགྱུར་ཞིང་། བསྟེན་ཚུལ་ལོག་པའི་ཉེས་དམིགས་ལ་བརྒྱད་ཡོད་དེ། བླ་མ་ལ་བརྙས་སྨད་ཤོར་ན་རྒྱལ་བ་ཀུན་ལ་བརྙས་པ།བླ་མ་ལ་ཁྲོ་སེམས་སྐྱེས་ན་དེའི་སྐད་ཅིག་མའི་གྲངས་དང་མཉམ་པའི་དགེ་རྩ་བཅོམ་ནས་བསྐལ་པར་དམྱལ་བར་སྐྱེ་བ། སྔགས་ལ་བརྟེན་ཀྱང་མཆོག་མི་འགྲུབ་པ། རྒྱུད་དོན་བརྩོན་པས་བསྒྲུབས་ཀྱང་དམྱལ་བ་སོགས་སྒྲུབ་པ་དང་འདྲ་བ། ཡོན་ཏན་སྔར་མ་སྐྱེས་པ་རྣམས་གསར་དུ་མི་སྐྱེ་ཞིང་སྐྱེས་ཟིན་རྣམས་ཉམས་པ། ཚེ་འདིར་ནད་སོགས་མི་འདོད་པས་གཙེས་པ།ཕྱི་མར་ངན་སོང་མུ་མཐའ་མེད་པར་འཁྱམས་པ། ཚེ་རབས་ཐམས་ཅད་དུ་དགེ་བའི་བཤེས་གཉེན་གྱིས་ཕོངས་པ་བཅས་སོ།།
ལན། དངོས་གཞིའི་ཉམས་མྱོང་རྒྱུད་ལ་སྐྱེ་བའི་རྒྱུ་ཚོགས་སྦྱོར་བའི་ཆོས་དྲུག་ནི། གནས་ཁང་བྱི་དོར་བྱས་ལ། སྐུ་གསུང་ཐུགས་ཀྱི་རྟེན་དགྲམ་པ།མཆོད་པ་གཡོ་མེད་ཅིང་བཀོད་པ་མཛེས་པར་བཤམ་པ། སྟན་བདེ་བ་ལ་ལུས་རྣམ་སྣང་གི་ཆོས་བདུན་དུ་འཁོད་དེ་དགེ་སེམས་ཁྱད་པར་ཅན་གྱི་ངང་ནས་སྐྱབས་སེམས་སོགས་བྱ་བ། ཚོགས་ཞིང་གསལ་འདེབས་པ།བསགས་སྦྱང་གི་གནད་བསྡུས་པ་ཡན་ལག་བདུན་པ་མཎྜལ་དང་བཅས་པ་འབུལ་བ། གསོལ་བ་འདེབས་པ་མན་ངག་བཞིན་རྒྱུད་དང་འདྲེས་ངེས་སུ་བྱ་བ་བཅས་སོ།།
ལན། གནས་ཁང་བྱི་དོར་བྱེད་པ་ནི་རང་ཉིད་སྐྱིད་པོ་བྱས་ནས་འདུག་སྙམ་པ་མ་ཡིན་པར་ཕྱོགས་བཅུའི་རྒྱལ་བ་སྲས་དང་བཅས་པ་སྤྱན་འདྲེན་པའི་དོན་དུ་བྱི་དོར་བྱེད་པ་ཡིན། དེ་ཡང་བྱི་དོར་བྱེད་སྐབས་སྡུག་བསྔལ་བདེན་པ་དང་ཀུན་འབྱུང་བདེན་པ་གཉིས་གད་སྙིགས་ལྟ་བུ་དང་ཕྱགས་མ་ནི་ལམ་བདེན་པ་ལྟ་བུ། བྱི་དོར་བྱས་ནས་གཙང་བ་ནི་འགོག་པ་བདེན་པ་ལྟ་བུར་བསམས་ནས་ཉམས་ལེན་བྱས་ན་བདེན་པ་བཞིའི་ཉམས་ལེན་དང་ཞིང་སྦྱོང་བའི་ཉམས་ལེན་དུ་འགྲོ་ལ། ཕྱགས་པའི་དུས་སུ་ཡང་། རྡུལ་འདི་ས་རྡུལ་མ་ཡིན་ལས་ངན་རྡུལ། ལས་ངན་རྡུལ་ནི་བདག་གིས་བྱི་དོར་བགྱི།།ཞེས་པའི་དོན་བསམ་བཞིན་ངག་ནས་འདོན་པར་བྱི་དོར་བྱས་པའོ།ཡང་ན། བདག་གིས་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་དགེ་བའི་ཆོས་འདི་དང་འདི་བྱ། དེ་ཡང་གནས་ཁང་འདི་གཙང་ཞིང་ཡིད་དུ་འོང་བ་བྱས་ནས་སྐྱབས་ཡུལ་ལ་གསལ་གདབ་པར་བྱ་སྙམ་པ་དང་། དམིགས་པ་ནི་གད་ཕྱགས་བདག་མེད་རྟོགས་པའི་ཤེས་རབ་དང་། གད་སྙིགས་རང་གཞན་སེམས་ཅན་ཀུན་གྱི་རྒྱུད་ཀྱི་སྡིག་སྒྲིབ་ཀྱི་ངོ་བོར་མོས་ནས། ངག་ཏུ་རྡུལ་སྤང་དྲི་མ་སྤང་ཞེས་འདོན་བཞིན་བྱི་དོར་བྱེད། མཐའ་མར་རང་གཞན་སེམས་ཅན་ཐམས་ཅད་ཀྱི་སྡིག་སྒྲིབ་དག་སོང་སྙམ་དུ་མོས་པ་ཡག་པོ་བྱ་དགོས།འདིར་བྱི་དོར་གྱི་སྔོན་དུ་ཆག་ཆག་འདེབས་པ་ནི་རྡུལ་མི་ལང་བའི་ཆེད་དུ་ཡིན་པས་ཆག་ཆུ་གཙང་བ་ཙམ་གྱིས་ཆོག་ལ། བྱི་དོར་ཚར་ནས་ཆག་ཆག་འདེབས་པ་ནི་དྲི་ཞིམ་པའི་ཆེད་དུ་ཡིན་པས་དྲི་བཟང་གི་སྤོས་ཆུ་དགོས་པར་གསུངས། དེ་ལྟར་ཕྱག་བདར་བྱེད་པའི་ཕན་ཡོན་ལྔ་ནི་རང་གི་སེམས་དྭངས་པ། གཞན་གྱི་སེམས་དྭངས་པ། དཀར་ཕྱོགས་སྐྱོང་བའི་ལྷ་རྣམས་དགའ་བ། མཛེས་པའི་ལས་བསགས་པ། ཕྱི་མ་དག་ཞིང་དུ་སྐྱེ་བ་བཅས་སོ། །གཞན་ཡང་འཕགས་པ་ལམ་ཆུང་པས་བྱི་དོར་བྱེད་པར་བརྟེན་ནས་དགྲ་བཅོམ་ཐོབ་པའི་རྣམ་ཐར་ལྟ་བུའོ། །
ལན། དེ་བཞིན་གཤེགས་པའི་མཆོད་རྟེན་ལ་ཕྱག་བདར་བྱེད་པའི་ཕན་ཡོན་ནི་བཅུ་སྟེ། གཟུགས་བཟང་བ། ལྟ་ན་སྡུག་པ། མཛེས་པར་འགྱུར་བ། སྐད་སྙན་པར་འགྱུར་བ། དེའི་འདོད་ཆགས་ཞེ་སྡང་གཏི་མུག་སྲབ་པར་འགྱུར་བ། ལམ་དུ་འགྲོ་ན་གསེག་དང་རྩྭ་དང་གྱོ་མོ་རྣམས་མེད་པར་འགྱུར་བ། བཙུན་པའི་རིགས་སུ་སྐྱེ་བར་འགྱུར་བ། ལོངས་སྤྱོད་ཆེ་བར་འགྱུར་བ། མཐོ་རིས་སུ་སྐྱེ་བར་འགྱུར་བ། མྱུར་དུ་མྱ་ངན་ལས་འདའ་བ་བཅས་སོ། །གཞན་ཞོར་དུ་ཞུ་བར་བྱ་བ་ནི་དཔེར་ན་ལུས་ཀྱི་ཆ་གང་རུང་ལ་སྐྱོན་བྱུང་ན་ལུས་ཡོངས་ལ་གནོད་པ་བཞིན་གོ་ལའི་གནས་གང་རུང་ན་དེང་སང་མིའི་རིགས་ཀྱི་བཟོ་གྲྭ་དང་འཕྲུལ་ཆས་ལས་བྱུང་བའི་དུག་རྫས་དང་། ཟས་དངོས་བཏུམས་པའི་འགྱིག་ཤོག གཏེར་ཁ་བསློག་པའི་ས་རོ་སོགས་ཀྱི་གད་སྙིགས་འབག་བཙོག་གིས་གོ་ལ་ཟླུམ་པོ་འདིའི་ཐོག་གི་འགྲོ་བ་ཀུན་དང་མཐའ་ནས་རྩྭ་དང་རྩི་ཤིང་ཡན་ཆད་ཀྱི་འཚོ་གནས་ལ་གནོད་འཚེ་ཆེན་པོ་བཟོ་བཞིན་ཡོད་པ་ནི་སྐྱེས་བོ་ཅུང་ཐོས་རྒྱ་ཡོད་ཚད་ཀུན་ཀྱིས་ཤེས་པའི་དོན་དངོས་ཡིན། དེ་བས་ཁྱོད་རང་གིས་ཟས་ཐུམ་གྱི་འགྱིག་ཤོག་སོགས་གད་སྙིགས་རྣམས་གང་མོས་འཕངས་པས་དངོས་ཤུགས་རྒྱུད་ནས་འཇིག་རྟེན་འདིའི་སྟེང་གི་སེམས་ཅན་སྤྱི་དང་བྱེ་བྲག་ཀུན་ལ་གནོད་པ་སྐྱེལ་བཞིན་ཡོད་པ་ནི་ར་སྤྲོད་བྱེད་མི་དགོས་པའི་བདེན་དོན་དངོས་ཡིན་སྟབས། ངས་སེམས་ཅན་ཀུན་ལ་མི་གནོད་ཅིང་ཕན་པའི་ཕྱིར་དུ་གད་སྙིགས་འདི་གང་མོས་མི་འདོར་ཞིང་གགཏན་འཁེལ་གྱི་གད་སྙིགས་བླུག་ས་ལ་ཁྱེར་བར་བྱ་སྙམ་པའི་གཞན་ལ་འཚེ་བ་སྤངས་པ་དང་ཕན་པ་སྒྲུབ་པའི་བསམ་བློས་ཀུན་ནས་བསླངས་ཏེ་དེ་བཞིན་དུ་ལག་ལེན་བྱས་ན་དེའང་དེང་གི་དུས་འདི་འདྲ་བར་ཆོས་རླབས་ཆེན་པོར་འགྲོ་སྙམ་མོ། །
ལན། སྤྱི་མཆོད་པ་ཞེས་པ་ནི་མཉེས་པའི་དོན་ལ་འཇུག་ཅིང་། མཆོད་པ་འབུལ་བའི་དགོས་པ་ནི་རྒྱལ་བ་སྲས་བཅས་ཐུགས་དགྱེས་པའི་ཆེད་དུ་བྱ་དགོས་པ་ཡིན། འབུལ་བའི་དུས་སུ་དབྱིབས་དང་སྒྲིག་ལུགས་སོགས་གང་མོས་མི་བྱེད་པར་བཀོད་པར་གང་མཛེས་བཤམས་དགོས་ཏེ། དེས་རང་ཉིད་སངས་རྒྱས་པའི་དུས་མཚན་དཔེའི་རྒྱུར་འགྱུར་བ་ཡིན།གཞན་ལ་འབུལ་བཅུག་ན་བསོད་ནམས་རང་ལ་མི་ཐོབ་པས་ངེས་པར་དུ་རང་གིས་ལག་བསྟར་ནས་འབུལ་དགོས་པ་དང་། མཆོད་པའི་རྫས་ནི་རང་ལ་འབྱོར་པ་གང་ལེགས་ཡོད་པ་ལས་ངན་པ་འབུལ་ན་རང་གི་བསོད་ནམས་ལ་གནོད་པས་ཟས་ཀྱི་ཕུད་སོགས་གང་བཟང་བཟང་འབུལ་དགོས་པ་དང་།དབུལ་པོ་ཚོས་རང་ལ་ནོར་མེད་ཀྱང་མཆོད་པ་ལ་དད་པས་ལག་འཐོག་པ་ཡིན་གྱི་རྫས་ཀྱིས་ལག་འཐོག་པ་མེད་པས་རང་གི་དད་པས་ལྕོགས་ན་དབྱར་གྱི་མེ་ཏོག་དང་། ལྗོན་ཤིང་ལེགས་པ་དང་དེའི་འབྲས་བུ། ཆུ་དྭངས་ཤིང་བསིལ་བ་སོགས་བདག་པོ་མེད་པའི་མཆོད་པའི་དངོས་པོ་གང་ནའང་ཡོད་པས་བློས་བླངས་ཏེ་ཕུལ་ཆོག་སྟེ། ཇོ་བོ་ཆེན་པོས་བོད་ན་མཆོད་པ་ཡོན་ཆབ་གཅིག་པས་ཆོག་པར་འདུག་གསུངས་པ་ལྟ་བུའོ། །འོན་ཀྱང་མཆོད་པར་ཆུ་དང་མེ་ཏོག་སོགས་འབུལ་བས་ཆོག་བསམས་ནས་ནོར་གསོག་འཇོག་བྱེད་པ་ནི་ཕྱི་མ་ཡི་དྭགས་སོགས་སུ་སྐྱེ་བར་འགྱུར་བས་གང་བཟང་འབུལ་དགོས་པའོ།།རབ་བྱུང་བས་སྒྲུབ་པའི་མཆོད་པ་གཙོ་བོར་གསུངས་པས་ཟང་ཟིང་གི་མཆོད་པ་འབུལ་རྒྱུ་མེད་ཀྱང་ཆོག་སྙམ་ནས་ཟང་ཟིང་མཆོད་པ་ཕྲ་མའང་མི་འབུལ་བར་སྣང་མེད་དུ་བསྡད་ན་ཚེ་རབས་སུ་འབུལ་རྒྱུ་མེད་པ་ཡོང་བས་སྣང་ཆུང་མི་བྱེད་པར་འབུལ་དགོས་པའོ། །ང་ལ་རྟོགས་པ་ལྡན་པས་སྒོམ་དོན་ལས་ཕྱིའི་བྱ་བ་དེ་ལྟ་བུ་ལ་བྱང་ཆུབ་མི་རེ་ཞེས་སྨྲ་བ་ནི་ཆོས་ལ་ཆ་རྒྱུས་ཆུང་བའི་རྟགས་ཏེ། ས་ཐོབ་པའི་བྱང་ཆུབ་སེམས་དཔའ་རྣམས་ཀྱིས་ལུས་འབུམ་དུ་སྤྲུལ་ནས་རྒྱལ་བ་རྣམས་ལ་བསྐལ་པར་མཆོད་པ་ལྟ་བུའོ།།འདིར་མཆོད་པ་གཡོ་མེད་ཅེས་པ་ནི་མཆོད་རྫས་ཀྱི་ཆ་ནས་ལོག་འཚོ་དང་རྐུ་འཕྲོག་སོགས་ཀྱི་རྫས་མ་ཡིན་པ་དང་། ཀུན་སློང་གི་ཆ་ནས་འཇིག་རྟེན་ཆོས་བརྒྱད་དུ་མ་སོང་བ་ལ་ཟེར། རྒྱུ་རྫས་ལོག་འཚོ་སྟེ་ནག་ཚོང་དང་རྐུ་འཕྲོག་སོགས་ལས་བྱུང་བ་དང་ཀུན་སློང་འཇིག་རྟེན་ཆོས་བརྒྱད་དུ་སོང་བས་མཆོད་པ་བརྒྱ་འབུལ་སྟོང་འབུལ་བྱེད་པ་ལ་འཕྲོ་བརླག་འགྲོ་བ་ཙམ་ལས་འབྲས་བུ་ཅི་ཡང་མེད་པ་ཡིན་ཞེས་གསུངས། སྐུ་གསུང་ཐུགས་རྟེན་དགྲམ་ཚུལ་ནི་སྐུ་རྟེན་དབུས་དང་གསུང་རྟེན་གཡས། ཐུགས་རྟེན་གཡོན་དུ་དགྲམ་དགོས། སྐུ་རྟེན་གྲལ་དུ་ཚོགས་ཞིང་དུ་འཇོག་རུང་བའི་སྐུ་ལས་ལྷ་མིན་འདྲེ་མིན་སོགས་སྐུ་བརྙན་ཉར་མི་རུང་། དུས་རྒྱུན་དུ་དཀྲམ་ནས་ཡོད་ན་རྨ་བྱའི་སྒྲོ་སོགས་ཀྱིས་རྡུལ་ཕྱིས་ལེགས་པོ་བྱེད་དགོས།
ལན། སྤྱིར་འཇིག་རྟེན་ཆོས་བརྒྱད་ལ་དཀར་ནག་ཁྲ་གསུམ་ཡོད་ཅིང་དཀར་པོའི་འཇིག་རྟེན་ཆོས་བརྒྱད་ནི་བདེན་འཛིན་གྱིས་ཟིན་པ་སྟེ།བདག་མེད་མ་རྟོགས་པའི་སྐྱེ་བོས་ཆོས་བསྒྲུབ་པ་ཐམས་ཅད་བདེན་འཛིན་གྱིས་ཟིན་པ་ལྟ་བུ་དང་། ཁྲ་བོའི་ཆོས་བརྒྱད་ནི་རང་གཅེས་འཛིན་གྱིས་ཟིན་པ་སྟེ་རང་ཉིད་འཁོར་བ་དང་ངན་སོང་ལས་ཐར་བའི་ཆེད་དུ་ཆོས་བསྒྲུབ་པ་ཐམས་ཅད་རང་གཅེས་འཛིན་གྱིས་ཟིན་པ་ལྟ་བུ། ནག་པོའི་འཇིག་རྟེན་ཆོས་བརྒྱད་ནི། རྙེད་ན་དགའ་བ་དང་མ་རྙེད་ན་མི་དགའ་བ། བདེ་ན་དགའ་བ་དང་མི་བདེ་ན་མི་དགའ་བ། སྙན་ན་དགའ་བ་དང་མི་སྙན་ན་མི་དགའ་བ། བསྟོད་ན་དགའ་བ་དང་མི་བསྟོད་ན་མི་དགའ་བ་བཅས་སོ། །མཆོད་པའི་སྐབས་ཆོས་བརྒྱད་དུ་མ་སོང་ཞེས་བརྗོད་པ་ནི་ནག་པའི་ཆོས་བརྒྱད་དོ།
ལན། ལོག་འཚོ་ལྔ་ནི་ཁ་གསག་སྟེ། རང་ལ་རྙེད་པ་ཡོང་བ་ལ་རེ་ནས་ཡོན་བདག་སོགས་ལ་ཁ་ཐེར་ཐེར་བྱས་ནས་ངོ་སོ་བསྟོད་པའི་ཚིག་བཟང་པོ་བཤད་པ་ལྟ་བུ་སྤྲེལ་ལད་བཤད་ནས་རྒྱུ་ནོར་བྱུང་བ་དང་། གཞོགས་སློང་ནི་དཔེར་ན་ཁྱེད་ཀྱིས་ན་ལོར་ང་ལ་སྦྱིན་པ་དེས་ཤིན་ཏུ་ཕན་པོ་བྱུང་ཞེས་པ་ལྟ་བུ་དངོས་སུ་མ་སློང་ཡང་ཤུགས་ནས་གོ་རྒྱུ་བཏང་ནས་ཡོང་ཐབས་བྱས་པ་ལས་རྒྱུ་ནོར་བྱུང་བ་དང་། རྙེད་པས་རྙེད་པ་འཚོལ་བ་ནི་དངོས་པོ་ཆུང་ཆུང་ཕར་ཕུལ་ནས་ཆེན་པོ་ཚུར་ལེན་པ་ལྟ་བུ་དང་། ཆོག་མ་ཤེས་པའི་དབང་གིས་སྔ་ཐོབ་ཟིན་པ་ཞིག་སླར་ཡང་ཡོང་བ་ལ་ཁྱེད་ནི་གཏོང་ཕོད་ཆེ་བ་ཡིན་ཞེས་བསྟོད་ར་ཆེན་པོ་བཏང་བ་ལྟ་བུས་རང་ལ་རྙེད་ཐབས་བྱེད་པ་ལས་བྱུང་བའི་རྫས་དང་། ཐོབ་ཀྱིས་འཇལ་བ་ནི་དཔོན་བླ་ལས་སྣེ་སོགས་ཀྱིས་ཉེས་པ་ཆུང་བ་ཙམ་ལས་མེད་པ་ལ་ཆད་པ་ཆེན་པོ་ལེན་པ་ལྟ་བུ་དབང་ཡོད་བཏང་ནས་འཕྲོག་པའི་རྫས་དང་། ཚུལ་འཆོས་ནི་དངུལ་སྤྲོད་མཁན་ཞིག་ཨེ་ཡོང་བསམས་ནས་སྦྱིན་བདག་ངོས་སུ་འདྲ་ཆགས་བྱེད་པ་སྟེ། མངོན་ཤེས་ཡོད་ཁུལ་འདྲ་དང་། མོ་མཐུ་བོ་ཡོད་མདོག་དང་། གྲུབ་རྟགས་སྟོན་མདོག་མདོག་འདྲ་བྱས་པ་ལྟ་བུ་དང་། དེ་བཞིན་དགེ་སློང་འགས་རྒྱུན་དུ་ཕྱི་དྲོ་ཟས་ཟ་བ་དང་སྔ་མོར་མི་ལངས་བ་སོགས་བྱས་ཀྱང་སྦྱིན་བདག་ཡོད་སར་མི་ཟ་ཁུལ་དང་སྔ་ལངས་བྱས་ནས་ཞལ་འདོན་བྱེད་ས་བ་ལྟ་བུས་སྦྱིན་བདག་གིས་རང་ལ་འབུལ་བ་བྱུང་བ་ལ་མ་ཡིན་ཡིན་ཁུལ་བྱས་ནས་བྱུང་བ་བཅས་ལ་ཟེར། ལོག་འཚོ་ལྔ་ནི་རབ་བྱུང་ལ་འབྱུང་བ་སླ་ཞིང་། ལོག་འཚོ་ཁོ་ན་བྱས་ནས་འཚོ་བ་ལས་འཆི་ན་དགའ་ཞེས་གསུངས་པ་ཡིན། ཁྱིམ་པ་དག་གིས་ལོག་འཚོ་ནི་རྒྱ་ལོག་བྲེ་ལོག་དང་།ལྷ་སྐུ་ཉོ་ཚོང་། སྲོག་གཅོད་དམར་ཁེ་སོགས་བྱ་བ་ངན་པ་བསྒྲུབས་པ་ལབྱུང་བའི་རྒྱུ་རྫས་རྣམས་ཡིན་ལ། དེ་དག་མཆོད་པའི་རྒྱུ་ལ་ནམ་ཡང་མི་འགྲོ་བ་སྟེ། དེ་ལྟ་བུ་ཕུལ་ན་རྒྱལ་བ་སྲས་བཅས་དགྱེས་པར་ཅི་ལ་འགྱུར་ཏེ་མི་འགྱུར་རོ།ཁྱད་པར་དུ་རབ་བྱུང་བ་རྣམས་ཀྱིས་སྡོམ་པ་གསུམ་གྱི་བཅས་མཚམས་ཁ་རལ་སྣ་རལ་བཏང་ནས་ཚོང་སོགས་ཀྱིས་རྒྱུ་བསྒྲུབས་ཏེ་མཆོད་པ་ཕུལ་ཡང་ཕན་ཡོན་ལས་ཉེས་དམིགས་ལྕི་བ་གསུངས་སོ། །
ལན། བསགས་སྦྱང་ཡན་ལག་བདུན་ནི་ལམ་རྒྱུད་ལ་སྐྱེ་བའི་མཐུན་རྐྱེན་ཚོགས་གསོག་པ་དང་འགལ་རྐྱེན་སྒྲིབ་པ་སྦྱོང་བའི་ལྷན་ཅིག་བྱེད་རྐྱེན་ཏེ།ཕྱག་འཚལ་བ། མཆོད་པ་འབུལ་བ། སྡིག་པ་བཤགས་པ། རྗེས་སུ་ཡི་རང་བ།ཆོས་འཁོར་བསྐོར་བར་བསྐུལ་བ། གསོལ་བ་འདེབས་པ། བསྔོ་བ་བཅས་སོ། །དེ་ལས་ཕྱག་འཚལ་བའི་ཡན་ལག་ནི་ང་རྒྱལ་གྱི་གཉེན་པོར་འགྲོ་ཞིང་།སངས་རྒྱས་ཀྱི་ས་ན་དབུའི་གཙུག་ཏོར་སོགས་འགྲུབ་པའི་ནུས་པ་འ》མཆོད་པ་འབུལ་བའི་ཡན་ལག དེ་ནི་སེར་སྣའི་གཉེན་པོར་འགྲོ་ཞིང་།འབྲས་བུ་སངས་རྒྱས་ཀྱི་ས་ན་ལོངས་སྤྱོད་ཕུན་སུམ་ཚོགས་པ་འགྲུབ་པའི་ནུས་པ་འཇོག སྐབས་འདིར་གཙོ་བོར་རང་གིས་ཁ་འདོན་བྱེད་པ་དང་བྱང་ཆུབ་ཀྱི་སེམས་དང་སྟོང་ཉིད་ཀྱི་སྐོར་ཉམས་ལེན་བྱེད་པ་ལྟ་བུའི་དགེ་བ་བསགས་བཞག་པ་དེ་སྒྲུབ་པའི་མཆོད་པ་ལ་དམིགས་ནས་བཅོམ་ལྡན་འདས་གྱི་དགོངས་པ་དང་མཐུན་པས་ཧུར་ཐག་བྱེད་པ་དེ་དག་རྒྱལ་བ་དགྱེས་པ་ལ་མཆོད་པ་འབུལ་བ་དང་། བྱང་ཆུབ་སེམས་ཉམས་ལེན་བྱེད་མཁན་དེས་རང་གི་ལུས་ངག་ཡིད་གསུམ་ལོངས་སྤྱོད་དགེ་རྩ་དང་བཅས་པ་སེམས་ཅན་ཐམས་ཅད་ལ་བསྔོ་དགོས་བ་ཡིན་ཞིང་རྒྱལ་བ་སྲས་བཅས་སེམས་ཅན་དོན་བསྒྲུབ་པ་ལ་ཐུགས་དགྱེས་པ་ཡིན་པས་མཐའ་ཡས་འགྲོ་བ་སེམས་ཅན་གྱི་གཞན་དོན་སྒྲུབ་པའི་ཆེད་དུ་རྒྱལ་བ་སྲས་བཅས་ལ་ང་རང་གི་ལུས་ལོངས་སྤྱོད་དགེ་རྩ་དང་བཅས་པ་འབུལ་རྒྱུ་ཡིན་བསམ་དགོས་པའོ། །སྡིག་པ་བཤགས་པའི་ཡན་ལག དེ་ནི་དུག་གསུམ་གྱི་གཉེན་པོར་འགྲོ་ཞིང་། འབྲས་བུ་སངས་རྒྱས་ཀྱི་ས་ན་སྐུ་གསུང་ཐུགས་ཀྱིས་མཛད་པ་ཇི་ལྟར་མཛད་པ་རྣམས་ལ་སྐྱོན་དང་ཉེས་པའི་རིགས་གཏན་ནས་མི་མངའ་བས་བསྲུང་བ་མེད་པ་རྣམ་གསུམ་གྱི་ཡོན་ཏན་རྣམས་འཐོབ་པའི་ནུས་པ་འཇོག རྗེས་སུ་ཡི་རང་བའི་ཡན་ལགདེ་ནི་ཕྲག་དོག་གི་གཉེན་པོར་འགྲོ་ཞིང་། འབྲས་བུ་སངས་རྒྱས་ཀྱི་ས་ན་ཡིད་དུ་མི་འོང་བའི་དངོས་པོ་གཏན་ནས་མི་མངའ་བ་དེ་ལྟ་བུའི་དགེ་རྩ་སྨིན་བྱེད་དུ་འགྱུར། འདིར་རྒྱལ་བ་སྲས་དང་བཅས་པའི་བྱང་ཆུབ་སེམས་སྤྱོད་པའི་དགེ་བ་ལ་ཡི་རང་བ་བྱེད་པའོ། ། ཆོས་འཁོར་བསྐོར་བར་བསྐུལ་བའི་ཡན་ལག།དེ་ནི་ཆོས་སྤང་གི་ལས་དང་གཏི་མུག་གི་མཉེན་པོར་འགྲོ་ལ། འབྲས་བུ་སངས་རྒྱས་ཀྱི་ས་ན་གསུང་དབྱངས་ཡན་ལག་དྲུག་ཅུས་གདུལ་བྱ་རྣམས་ལ་ཆོས་སྟོན་པའི་ནུས་པ་འཇོག འདིར་གཙོ་བོར་བཅོམ་ལྡན་འདས་ཀླུ་སྒྲུབ་ཡབ་སྲས་སོགས་ཀྱིས་ཆོས་འཁོར་བསྐོར་ནས་བཀའ་དང་དགོངས་འགྲེལ་དཔེ་ཆ་ཧ་ཅང་མང་པོར་བཞག་ཡོད་པ་དེ་དག་ལ་ངས་ཧུར་ཐག་གིས་སློབ་སྦྱོང་དང་ཉམས་ལེན་བྱེད་པ་བྱའོ་བསམ་པ་ཞིག་དགོས་ལ། དེ་འདྲ་མ་ཡིན་པར་རྒྱལ་བའི་བཀའ་དང་བསྟན་བཅོས་དེ་དག་ལ་སྦྱོང་སྤྱོད་གང་ཡང་མ་བྱེད་པར་ལོགས་ཅི་སུ་བཞག་ནས་ད་དུང་ཆོས་འཁོར་བསྐོར་བར་གསོལ་བ་ལ་རྒྱུ་མཚན་ཡང་མེད་དོ། །དེ་བས་ཆོས་འཁོར་བསྐོར་བ་གསོལ་བ་ལ་བཅོམ་ལྡན་འདས་ཀྱི་གསུང་བཀའ་འགྱུར་དང་སྔོན་བྱོན་མཁས་པ་རྣམས་ཀྱི་དེའི་དགོངས་འགྲེལ་བསྟན་འགྱུར་དག་ལ་བལྟ་བ་དང་སྦྱོང་བ་བྱེད་པ་ཡིན་བསམ་པ་ནི་རྒྱུ་མཚན་དང་མཐུན་པ་སྟེ། ཡན་ལག་བདུན་པ་ཆོས་འཁོར་བར་སྐུལ་བའི་རྗེས་འབྲས་ལ་བཅོམ་ལྡན་འདས་ཀྱི་གསུང་དཔེ་ཆ་དག་ལ་བལྟ་དགོས་པ་ཡིན་ནོ། །མྱ་ངན་ལ་མི་འདའ་བའི་གསོལ་བ་འདེབས་པའི་ཡན་ལགདེ་ནི་བླ་མའི་ཐུགས་དཀྲུགས་པ་དང་སངས་རྒྱས་འབྱུང་བ་ལ་མཉེས་པར་མ་བྱས་པའི་ལས་ངན་འདག་ཅིང་། བླ་མ་ཞབས་པད་ཡུན་རིང་དུ་བརྟན་པ་དང་། རང་གི་ཚེ་སྒྲུབ་ཀྱི་མཆོག་ཏུ་འགྱུར། འཆི་མེད་རྡོ་རྗེའི་སྐུ་འགྲུབ།འདིར་བཅོམ་ལྡན་འདས་ཀྱི་ལུང་རྟོགས་ཀྱི་བསྟན་པ་དུས་ད་ལྟར་མ་ཉམས་པར་ཡོད་པ་དེ་མི་རབས་ནས་མི་རབས་བར་རྒྱུན་མཐུད་པ་དང་མི་རབས་ནས་མི་རབས་ལ་སྦྱོང་སྤྱོད་སྤེལ་གསུམ་ཡོང་ཐུབ་པ་ཞིག་དང་ང་རང་་གིས་དེ་ལྟར་ཡོང་ཐུབ་པ་ཞིག་བྱ་རྒྱུ་ཡིན་བསམ་པ་ནི་མྱ་ངན་ལས་མི་འདའ་བར་གསོལ་བ་དངོས་སུ་གྲུབ་ལ། སྡོམ་པ་ལྡན་པ་རྣམས་ཀྱི་སོ་སོ་ཐར་པའི་སྡོམ་པ་ལ་བདག་པོ་ཡག་པོ་རྒྱག་པ་ནི་མྱ་ངན་ལ་མི་འདའ་བར་གསོལ་བ་ཡིན་ནོ།བསྔོ་བའི་ཡན་ལག དེ་ནི་ལོག་ལྟའི་གཉེན་པོར་འགྲོ་ཞིང་། དགེ་བ་བྱས་པ་ཆུད་མི་ཟ་ཞིང་རྒྱ་ཆེར་འཕེལ་བའི་གནད་ཁྱད་པར་ཅན་ཡིན་པ་བཅས་གསུངས་སོ།།འདིར་རང་གི་དགེ་བ་ཅི་བསགས་པ་དེ་དག་རང་དོན་ཙམ་ལ་མ་ཡིན་པར་མཐའ་ཡས་པའི་སེམས་ཅན་ཐམས་ཅད་ལ་ཕན་པའི་རྒྱུ་རུ་འགྱུར་པར་ཤོག་བསམ་པ་དགོས་སོ། །དེ་བས་ཆོས་འཁོར་བསྐོར་བ་དང་མྱ་ངན་ལས་མི་འདའ་བར་གསོལ་བ་སོགས་འདྲ་ཆགས་པོ་ཙམ་བྱེད་པ་མ་ཡིན་པར་ཁ་ཡོད་ལག་ཡོད་བྱེད་པ་ནི་ཤིན་ཏུ་ནས་གལ་ཆེའོ། །དེ་ལྟར་བཤགས་པ་ནི་སྒྲིབ་པ་སྦྱོང་བ་དང་། ཡན་ལག་ལྷག་མ་དྲུག་ནི་ཚོགས་གསོག་པ་སྟེ། རྟོགས་པ་ཕུན་སུམ་ཚོགས་པའི་ཡོན་ཏན་འཐོབ་པའི་རྒྱུ་ད་ལྟ་ནས་ཚོགས་བསགས་པ་དང་སྤངས་པའི་ཕུན་སུམ་ཚོགས་པའི་ཡོན་ཏན་ལ་ད་ལྟ་ནས་སྒྲིབ་པ་སྦྱོང་དགོས་ཤིང་། དགེ་རྩ་གང་བྱས་བསགས་སྦྱང་གཉིས་སུ་མ་འདུས་པ་མེད་ཅིང་། དོན་དུ་ཚོགས་བསགས་ན་སྒྲིབ་པ་སྦྱང་བ་དང་། སྒྲིབ་པ་སྦྱངས་ན་ཚོགས་བསགས་པ་ཡིན་ཡང་ལག་ལེན་བྱེད་ལུགས་མི་འདྲ་བའོ།།
ལན། སྤྱིར་ཕྱག་ལ་ལུས་ངག་ཡིད་གསུམ་གྱི་ཕྱག་ཡོད་པ་དང་། དེ་ལས་ལུས་ཀྱི་ཕྱག་ལའང་རྣམ་པ་གཉིས་ཏེ་ཡན་ལག་ལྔ་པོ་ས་ལ་རེག་པའི་བསྐུམ་ཕྱག་དང་ལུས་ཐམས་ཅད་ས་ལ་ཕབ་པའི་རྐྱོང་ཕྱག་བཅས་སོ།།ཡན་ལག་ལྔ་སར་རེག་པའི་རྒྱུ་མཚན་མདོ་ལས། པུས་མོ་གཉིས་སར་རེག་པས་འཕགས་པའི་ལམ་ཐམས་ཅད་རང་རྒྱུད་ལ་འབྱུང་བའི་རྟེན་འབྲེལ། ལག་གཉིས་སར་རེག་པས་བདུད་ཐམས་ཅད་འཇོམས་པའི་རྟེན་འབྲེལ། དཔྲལ་བ་སར་རེག་པས་ང་རྒྱལ་བཅོམ་ནས་སངས་རྒྱས་ཀྱི་ཐུགས་རྒྱུད་ཀྱི་ཡོན་ཏན་ཐམས་ཅད་རང་རྒྱུད་ལ་འབྱུང་བའི་རྟན་འབྲེལ། ཡན་ལག་ལྔ་པོ་སར་རེག་པས་སྒྲིབ་ལྔ་སེལ་ཞིང་དབང་པོ་ལྔ་ཡོངས་སུ་རྫོགས་པའི་རྟེན་འབྲེལ་ཞེས་དང་།ཕུལ་ཚུལ་ནི་ཐོག་མར་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་ཆེད་དུ་ཕྱག་འཚལ་སྙམ་པ་དང་། འཁོར་གསུམ་བདེན་མེད་དུ་ངེས་པའི་ཤེས་རབ་ཀྱིས་ཟིན་པར་བྱ་ལ། རྐང་པ་གཉིས་གཤིབ། ལུས་མདའ་ལྟར་དྲང་པོར་བསྲངས། ཐལ་མོ་འཕགས་མཆོག་སྤྱན་རས་གཟིགས་ཀྱི་ཕྱག་སྟབས་ལྟར་ལག་མཐིལ་སྦུབས་སྟོང་པ་ཡོད་ཙམ་བྱས། ཐལ་མོ་ཁོང་སྟོང་ནང་དུ་མཐེ་བོང་བཅུག་པའི་ནོར་བུའི་དབྱིབས་ལྟ་བུ་བྱས། སྤྱི་བོར་བཞག་པས་སངས་རྒྱས་ཀྱི་གཙུག་ཏོར་དང་། སྨིན་མཚམས་སུ་བཞག་པས་མཛོད་སྤུ།མགྲིན་པར་བཞག་པས་གསུང་དབྱངས་ཡན་ལག་དྲུག་ཅུ། སྙིང་གར་བཞག་པས་ཐུགས་འགྲུབ་པའི་ནུས་པ་འཇོག་ཅིང་།ལུས་ས་ལ་ཕབ་པ་དང་ལངས་པའི་དུས་མཛུབ་མོ་བསྐུམ་ན་དུད་འགྲོ་རྨིག་ཟླུམ་ཅན་དུ་སྐྱེ་བའི་རྒྱུར་འགྱུར་བ་གསུངས་པས་སོར་མོ་རྣམས་གཤིབ་སྟེ་ས་ལ་བཀྲམ་པ་ལས་ཁུ་ཚུར་མི་བྱ། དེ་འདྲ་བྱས་པས་སངས་རྒྱས་ཀྱི་མཚན་བཟང་པོ་ཕྱག་ཞབས་ཀྱི་སོར་མོ་དྲ་བས་འབྲེལ་བ་འགྲུབ། ལག་པ་དང་དཔྲལ་བ་ས་ལ་གཏུགཡར་ལྡང་དུས་འཁོར་བ་ལས་མྱུར་དུ་ལངས་བའི་རྟེན་འབྲེལ་གྱི་གནད་ཡོད་པས་ཝ་འཁྱུག་པ་བཞིན་མྱུར་དུ་ལངས་དགོས། ཉལ་བ་ལྟར་བྱས་ན་དུད་འགྲོ་ལྟོ་འཕྱེ་སོགས་བྲང་འགྲོའི་རིགས་སུ་སྐྱེ་བས་ཉལ་ནས་ངལ་གསོ་སོགས་མི་བྱ།ལུས་ལེགས་པར་མ་བསྲང་བར་སྒུར་ཙམ་སྒུར་ཙམ་བྱས་ན་དུད་འགྲོ་ལྟ་བུ་གུག་པོར་སྐྱེ་བས་སྔ་ཕྱིའི་བར་དུ་ལུས་ལེགས་པར་བསྲང་དགོས། ངག་ལས་ཕྱག་འཕེལ་འགྱུར་གྱི་སྔགས། ན་མོ་མཉྫུ་ཤྲཱི་ཡེ ༼འཇམ་པའི་དཔལ་ལ་ཕྱག་འཚལ་ལོ༽ན་མོ་སུ་ཤྲཱི་ཡེ ༼བཟང་པའི་དཔལ་ལ་ཕྱག་འཚལ་ལོ༽ན་མོ་ཨུཏྟ་མ་ཤྲཱི་སྭཱ་ཧཱཡེ༼མཆོག་གི་དཔལ་ལ་ཕྱག་འཚལ་ལོ༽ ཞེས་བརྗོད། དེ་གསུམ་ནི་རིམ་པ་ལྟར་སངས་རྒྱས་དང་ཆོས་དང་དགེ་འདུན་གསུམ་ལ་ངོས་འཛིན་པ་ཡིན།ཕྱག་གི་ཕན་ཡོན་ནི་ལུས་ཀྱིས་ཇི་ཙམ་ནོན་པ་ནས་འོག་གི་གསེར་གྱི་ས་གཞི་ལ་ཐུག་པའི་བར་གྱི་སའི་རྡུལ་གྲངས་ཀྱི་འཁོར་ལོས་བསྒྱུར་བ་སྟོང་འགྱུར་རེའི་བསོད་ནམས་འཐོབ་པར་གསུངས།སངས་རྒྱས་ཀྱི་སྐུ་གསུང་ཐུགས་ལ་དམིགས་ནས་ཕྱག་རྒྱ་གསུམ་སྟེ། སྤྱི་བོ་དང་མགྲིན་པ། སྙིང་ག་བཅས་སུ་ཕྱག་རྒྱ་བྱས་ནས་ཕྱག་བྱ་ཚུལ་ཡང་ཡོད་དེ།ཐལ་མོ་ཁོང་སྟོང་དུ་སྦྱར་བས་བདག་མེད་མཚོན་པས་ཆོས་སྐུ་དང་། གུང་མོ་དང་། སྲིན་ལག མཐེའུ་ཆུང་གསུམ་གྱེན་སྒྲེང་པས་སྐྱེས་བུ་གསུམ་གྱི་ལམ་གྱི་རིམ་པ་བཞིན་ཁྲིད་པ་མཚོན། ཐལ་མོའི་གཟུགས་དབྱིབས་ཀྱི་གཟུགས་སྐུ། ཡ་གཉིས་ཀྱིས་ཐབས་ཤེས། དེ་གཉིས་སྦྱར་བས་ཐབས་ཤེས་ཟུང་འབྲེལ་གྱི་ལམ་མ་སྐྱེས་པ་སྐྱེ་བ། སྐྱེས་པ་གནས་པ། གནས་པ་གོང་འཕེལ་དུ་འགྱུར་བའི་རྟེན་འབྲེལ་འགྲིག་པ་དང་། སྐུའི་ཡོན་ཏན་དྲན་ཏེ་ཐལ་མོ་སྤྱི་བོར་སྦྱར་བས་སྤྱི་བོའི་རྩ་མདུད་འགྲོལ། རྒྱལ་བའི་སྐུ་མཚན་དཔེས་སྤྲས་པ་དང་།ཁྱད་པར་གཙུག་ཏོར་བལྟར་མི་མངོན་པ་འགྲུབ། གསུང་གི་ཡོན་ཏན་དྲན་ཏེ་ཨོལ་མདུད་ཀྱི་ཐད་དུ་སྦྱར་བས་མགྲིན་པའི་རྩ་མདུད་འགྲོལ། གསུང་དབྱངས་ཡན་ལག་དྲུག་ཅུ་རྩ་བཞི་དང་། མགྲིན་པ་ཆོས་ཀྱི་དུང་སོགས་གསུང་གི་ཡོན་ཏན་རྣམས་འགྲུབ། ཐུགས་ཀྱི་ཡོན་ཏན་དྲན་ཏེ་ནུ་མ་གཉིས་བར་གྱི་སྙིང་གར་སྦྱར་བས་སྙིང་གའི་རྩ་མདུད་འགྲོལ། རྒྱལ་བའི་ཐུགས་རྣམ་པ་ཐམས་ཅད་མཁྱེན་པའི་ཡེ་ཤེས་འགྲུབ་པའི་བག་ཆགས་འཇོག་པ་དང་། དེ་གསུམ་གྱིས་སྒོ་གསུམ་གྱི་སྡིག་སྒྲིབ་འདག་པ་ཡིན། གཞན་ཡང་སྔགས་ལས་རྡོ་རྗེ་ཐལ་མོའི་ངེས་དོན་གསུངས་སྐབས་ཕན་པ་རྒྱ་ཆེན་གསུངས་ཡོད་དོ། །རྒྱུན་དུས་རྟེན་སོགས་མཇལ་བར་ལག་ཐལ་མོ་སྦྱར་བ་ནི་ལུས་ཀྱི་ཕྱག་དང་། ངག་ནས་དཀོན་མཆོག་ལ་བསྔགས་པ་བབརྗོད་པ་ངག་གི་ཕྱགཡིད་དུ་སྙིང་ཐག་པ་ནས་དཀོན་མཆོག་གསུམ་གྱི་ཡོན་ཏན་དྲན་པ་ཡིད་ཀྱི་ཕྱག་སྟེ་ལག་པས་ཐལ་མོ་སྦྱར་ནས་སྙིང་ཐག་པས་དཀོན་མཆོག་ལ་བསྔགས་པར་བརྗོད་པ་ལ་སྒོ་གསུམ་གྱི་ཕྱག་གསུམ་པོ་ཚང་ལ། ཕྱག་འཚལ་བའི་དོན་ནི་ཡུལ་དེ་ལ་གུས་འདུད་བྱེད་པའོ། །
ལན། དེ་བཞིན་གཤེགས་པའི་མཆོད་རྟེན་ལ་ཕྱག་འཚལ་བའི་ཕན་ཡོན་ནི་བཅུ་སྟེ། གཟུགས་བཟང་སྟེ། མདོག་གསེར་གྱི་ཁ་དོག་ལྟ་བུར་འགྱུར་བ། མཛེས་ཏེ་མིག་ཏུ་སྡུག་པར་འགྱུར་བ། སྐད་སྙན་ཞིང་བཟང་བའི་ཚིག་ཏུ་འགྱུར་བ། བག་ཚ་བ་མེད་པར་འཁོར་གྱི་ནང་དུ་འགྲོ་བ། ལྷ་དང་མི་རྣམས་དགའ་བར་འགྱུར་བ། གཟི་བརྗིད་ཆེན་པོར་འགྱུར་བ། སངས་རྒྱས་བཅོམ་ལྡན་འདས་རྣམས་དང་བྱང་ཆུབ་སེམས་དཔའ་རྣམས་དང་སངས་རྒྱས་ཉན་ཐོས་རྣམས་དང་འགྲོགས་པར་འགྱུར་བ། ལོངས་སྤྱོད་ཆེ་བར་འགྱུར་བ། མཐོ་རིས་སུ་སྐྱེ་བར་འགྱུར་བ། མྱུར་དུ་ཡོངས་སུ་མྱ་ངན་ལས་འདའ་བ་བཅས་སོ། །
ལན། ཡོན་ཆབ་འབུལ་བའི་སྐབས་ཏིང་རྣམས་ལེགས་པར་ཕྱིས་ནས་བར་ཐག་རན་ཞིང་ཡོ་ཀྱོག་མེད་པར་གཡས་ཕྱོགས་ནས་མགོ་བརྩམས་ཏེ་བསྒྲིག་དགོས་ཏེ་བར་ཐག་རིང་ན་བླ་མ་དང་འབྲལ་བ་དང་ཐུང་ནས་གཅིག་གིས་གཅིག་ལ་ཐུག་སོང་ན་དབང་པོ་རྟུལ་བ། སྒྲ་འབྱིན་ན་སྨྱོ་བ་སོགས་འབྱུང་བ་ཡིན།ཏིང་སྟོང་པ་ཡུན་རིང་བསྒྲིགས་ན་བསོད་ནམས་ཉམས་པས་ཏིང་རྣམས་བརྩེགས་པའི་ཐོག་མར་ཆུ་ཅུང་ཟད་བླུགས་ཏེ་འབྲུ་གསུམ་གྱིས་བྱིན་གྱིས་བརླབས་རྗེས་འོག་མ་འོག་མར་བགོ་བཞིན་སྟོང་པ་མིན་པར་རིམ་བཞིན་བསྒྲིག འབུལ་བའི་ཚེ་རྒྱལ་པོ་ཆེན་པོར་གུས་པས་གསོལ་ཇ་དྲངས་བ་ཇི་བཞིན་ལག་པ་གཉིས་ཀྱིས་འབུལ་བ་དང་། བླུག་པའི་དུས་སུ་ནས་འདྲ་མ་ཞེས་འབྲུ་རིགས་ནས་ཀྱི་དབྱིབས་ལྟར་ཐོག་མཐའ་གགཉིས་ཕྲ་ལ་དཀྱིལ་སྦོམ་པ་བྱས་ནས་འབུལ། ཤིན་ཏུ་མ་གང་བར་ནས་འབྲུ་རེའི་ཚོད་ཙམ་སྟོང་པ་བཞག་དགོས་ཏེ་གང་ནས་ཕྱིར་ལུད་ན་ཚུལ་ཁྲིམས་འཆལ་བ་དང་མ་ཁེངས་ན་ལོངས་སྤྱོད་ཉམས་པར་འགྱུར་རོ། །རྒྱུན་པར་དྭངས་ཤིང་བསིལ་བའི་ཡོན་ཆབ་འབུལ་བ་གལ་ཆེ་སྟེ། རྙེད་སླ་ཞིང་སེར་སྣས་མི་སྦགས་པ། བརླན་ཞིང་བསིལ་བའི་རྟེན་འབྲེལ་གྱིས་ཉམས་སུ་བླང་བྱའི་གཙོ་བོ་བྱང་ཆུབ་ཀྱི་སེམས་ཀྱིས་རྒྱུད་བརླན་པའི་དགོས་པ་དང་། ངོ་བོ་དག་བྱེད་ཀྱི་རྫས་ཡིན་པའི་ཆ་ནས་སྡིག་པ་འདག་པ་དང་།གཟུགས་བརྙན་འཆར་བའི་ཆ་ནས་སྟོང་ཉིད་་རྟོགས་པའི་ཤེས་རབ་རྒྱུད་ལ་སྐྱེ་བའི་དགོས་པ་ཡོད་དོ། །གཞན་ཡང་སྔོན་བྱོན་དམ་པ་དག་གིས་ཞལ་ནས།བོད་ཀྱི་ཆུ་ནི་དྭངས་ཤིང་གཙང་བ་ཡན་ལག་བརྒྱད་དང་ལྡན་པས། ཡོན་ཆབ་ཕུལ་ན།ཆུ་བསིལ་བ་ཕུལ་བས་ཚུལ་ཁྲིམས་དག་པ་དང་། ཆུ་ཞིམ་པས་ཟས་ཀྱི་རོ་མཆོག་རྙེད་པ་དང་། ཆུ་ཡང་བ་ཕུལ་བས་ལུས་སེམས་ལས་སུ་རུང་བ། ཆུ་འཇམ་པོ་ཡིན་པས་ཤེས་རྒྱུད་འཇམ་པ། ཆུ་དྭངས་པ་ཡིན་པས་རིག་པ་དྭངས་པར་འགྱུར་བ། ཆུ་དྲི་མ་མེད་པས་སྒྲིབ་པ་སྦྱོང་བ། ཆུས་ལྟོ་ལ་མི་གནོད་པས་ལུས་ལ་ནད་མི་འབྱུང་བ། ཆུས་མགྲིན་པ་ལ་མི་གནོད་པས་ངག་སྙན་པ་བཅས་ཕན་ཡོན་བརྒྱད་འབྱུང་བ་གསུངས། ཏིང་གི་གྲངས་བདུན་བྱས་པ་ནི་མཆོད་ཡོན་ལ་ཞབས་བསིལ་དང་། མེ་ཏོག བདུག་སྤོས། སྣང་གསལ། དྲི་ཆབ། ཞལ་ཟས་བཅས་མཆོད་པ་བདུན་ཚན་ཞིག་འབུལ་སྲོལ་ཡོད་པ་དེ་དག་འབུལ་བཤམ་བྱ་བའི་གཞི་དང་བསྟུན་ཏེ་བྱས་པར་སེམས་ཞེས་གསུངས།
ལན།དེ་ཡང་རྒྱུན་དུ་སྤོས་དང་མར་མེ་འབུལ་བ་སོགས་ནི་ཟང་ཟིང་གི་མཆོད་པ་དང་། ཕྱག་དང་སྐོར་བ་བྱེད་པ་སོགས་ནི་བཀུར་སྟིའི་མཆོད་པ།ཐོས་བསམ་སྒོམ་གསུམ་ལ་འབད་པ་སོགས་ནི་སྒྲུབ་པའི་མཆོད་པ་ཡིན།དེ་དག་སྔ་མ་སྔ་མ་ལས་ཕྱི་མ་ཕྱི་མ་ཤིན་ཏུ་རླབས་ཆེ་བར་གསུངས། འོན་ཀྱང་རྒྱུན་དུ་མཆོད་པའི་བྱ་བ་གང་འདྲ་བྱས་ཀྱང་དེ་དག་མཆོད་པ་ལ་འགྲོ་མི་འགྲོ་ནི་བསམ་སྦྱོར་དག་མ་དག་ཁོ་ནར་རག་ལས་པ་ཡིན། དཀོན་མཆོག་ལ་མཆོད་པ་སོགས་དགེ་བ་སྒྲུབ་པའི་ཕྱིའི་རྣམ་པ་རང་དང་གཞན་གྱིས་མཐོང་རྒྱུ་ཡོད་པ་ཙམ་གྱིས་ཡིད་ཚིམས་ནས་རང་གི་པསམ་སྦྱོར་ལ་བརྟག་དཔྱད་གང་ཡང་མི་བྱེད་པ་ཡིན་ན། དགེ་བ་ལ་འདོད་ནས་དགེ་བའི་རྣམ་པ་ཞིག་བྱེད་བཞིན་ཡོད་ཀྱང་དོན་དུ་ཀུན་སློང་གི་སྐྱོན་རྣམས་ཞིབ་ཏུ་དཔྱད་དེ་མ་བསལ་བ་དང་ཡུལ་དང་དུས་ཀྱི་ལུགས་སྲོལ་ངན་པ་ལ་བདེན་ཁ་བཟུང་བའམ་ལས་རྒྱུ་འབྲས་ལ་རྨོངས་པའི་དབང་གིས་རྒྱུ་འབྲས་འཆོལ་བར་སྤྱོད་དེ་དཀོན་མཆོག་མི་མཉེས་པའི་མི་དགེ་བ་ཆེན་པོ་བསག་བཞིན་ཡོད་པའང་སྲིད། དེ་བས་དགེ་བ་ཅི་ཞིག་བྱས་ཀྱང་གཙོ་བོར་ལས་འབྲས་ལ་མ་རྨོངས་པའི་སྒོ་ནས་བསམ་སྦྱོར་དག་པར་བྱེད་པ་གལ་ཆེའོ། །བསམ་སྦྱོར་དག་ན་སངས་རྒྱས་དངོས་ལ་མཆོད་པ་དང་། མྱ་ངན་ལས་འདས་ནས་མཆོད་པ་ལ་བསོད་ནམས་ཀྱི་ཁྱད་པར་མེད་ཅེས་མདོ་རྒྱུད་ལས་གསུངས།
ལན། ཡན་ལག་བདུན་པོ་ཐམས་ཅད་ཕར་ཕྱིན་དྲུག་ལྡན་དུ་བྱ་ཚུལ་ནི་དཔེར་ན་ཕྱག་ལྟ་བུ་ལ་མཚོན་ན། རང་གིས་ཕྱག་འཚལ། གཞན་ལ་ཕྱག་འཚལ་དུ་བཅུག་པ་ཕྱག་གི་སྦྱིན་པ། ཕྱག་འཚལ་བའི་ཚེ་འཚལ་ཚུལ་ལོག་པ་དང་། རང་དོན་དོན་གཉེར་ཁོ་ནའི་བསམ་པ་སོགས་སྤང་བ་ནི་ཚུལ་ཁྲིམས། ཕྱག་འཚལ་བའི་སྡུག་བསྔལ་དང་ལེན་སོགས་མི་འཁྲུགས་པའི་སེམས་ནི་བཟོད་པ།ཕྱག་འཚལ་བར་དགའ་ཞིང་སྤྲོ་བའི་སེམས་པ་ནི་བརྩོན་འགྲུས། ཕྱག་འཚལ་ཚེར་བློ་མི་དགེ་བའི་ཕྱོགས་ལ་མི་གཏོང་བར་དམིགས་པ་ལ་རྩེ་གཅིག་པའི་ཏིང་འཛིན་ནི་ཏིང་འཛིན། ཕྱག་གི་ཕན་ཡོན་དང་། འཚལ་ཚུལ་ལོག་པའི་ཉེས་པ་སོགས་ལེགས་པར་ཤེས་པ་ནི་ཤེས་རབ་བཅས་ཕར་ཕྱིན་དྲུག་དང་ལྡན་པ་ཡིན། ཡན་ལག་གཞན་རྣམས་ཀྱང་འདི་ལ་རིགས་བསྒྲེས་ནས་ཤེས་བར་བྱའོ། །
ལན། རྗེ་རིན་པོ་ཆེས། འབད་པ་ཆུང་ངུས་རླབས་ཆེན་ཚོགས་སྡུད་པ། །དགེ་ལ་རྗེས་སུ་ཡི་རང་མཆོག་ཏུ་གསུངས། །ཞེས་པ་ལྟར། ཚོགས་གསོག་པ་ལ་རྗེས་སུ་ཡི་རང་ལས་ལྷག་པ་མེད། ཡི་རང་བསྒོམ་རྒྱུ་ལ་རང་གི་དགེ་བ་དང་གཞན་གྱི་དགེ་བ་གཉིས། དང་པོ་རང་གི་དགེ་བ་ལ་ཡང་ཚེ་སྔ་མའི་དགེ་བ་ལ་རྗེས་དཔག་ཚད་མས་གཞལ་ནས་ཡི་རང་བ་དང་། ཚེ་འདིའི་དགེ་བ་ལ་མངོན་སུམ་ཚད་པས་གཞལ་ནས་རྗེས་སུ་ཡི་རང་སྒོམ་པ་གཉིས་ཡོད།གཉིས་པ་གཞན་གྱི་དགེ་བ་ལ་དགྲ་གཉེན་བར་མ་སོགས་ཀྱི་སྟེ། དཔེར་ན་བུ་ཡིས་བྱ་བ་བཟང་པོ་བྱས་པ་ལ་མ་ཤིན་ཏུ་དགའ་བ་སྐྱེ་བ་ལྟར། གཞན་གྱི་དགེ་བ་བྱེད་པ་ལ་ཕྲག་དོག་དང་འགྲན་སེམས་མེད་པར་དགའ་བ་བསྒོམ་དགོས།དེང་གི་མི་རྣམས་ཕལ་ཆེས་རང་ལས་མཐོ་བ་ཞིག་གིས་ཐོས་བསམ་སྒོམ་གསུམ་སོགས་ཀྱི་དགེ་བ་གང་བྱས་པ་མཐོང་ན་ཡི་རང་མེད་ཁར་མི་བཟོད་པའི་ཕྲག་དོག་སྐྱེ། རང་དང་མཉམ་པའི་དགེ་རྩ་མཐོང་ན་འགྲན་སེམས་དང་།རང་ལས་དམན་པ་ཞིག་གིས་དགེ་རྩ་གང་བྱས་པ་ལ་བརྙས་བཅོས་བྱེད་པ་མང་བས། དེ་ལྟ་བུ་མ་ཡིན་པར་གཞན་སུས་དགེ་བ་ཕྲ་རགས་ཙམ་བྱེད་པ་མཐོང་བ་དང་། ཐོས་པ་དང་། དྲན་པའི་ཡུལ་དུ་གྱུར་པ་སྟེ། ཐ་ན་ཁྱིམ་པ་འགས་ཕྱག་མཆོད་བཟླས་བརྗོད་ཕྲན་བུ་བྱས་པ་ཚུན་ཆད་ལ།སྔར་རང་གིས་སེམས་བསྐྱེད་པའི་སྐབས་སེམས་ཅན་ཐམས་ཅད་མ་ལུས་པ་བདེ་བ་ལ་འགོད་པར་དམ་བཅས་ལ། རང་གིས་དེ་དག་གི་དོན་བྱེད་མི་དགོས་པར། ཁོ་ཚོས་དགེ་བ་འདི་ལྟ་བུ་སྒྲུབ་པ་ནི་ཤིན་ཏུ་ལེགས་སྙམ་དུ་སྤྲང་པོས་གཏེར་རྙེད་པ་ལྟར་དགའ་བ་སྒོམ་ཞིང་། བདག་གིས་ཀྱང་འདི་ལྟ་བུ་ཞིག་བྱ་རྒྱུ་བྱུང་ན་ཅི་མ་རུང་སྙམ་པའི་ཡིད་སྨོན་བྱ་ཞིང་། དགེ་རྩ་དེ་ཡང་བླ་མེད་རྫོགས་བྱང་དུ་བསྔོ་བར་བྱ་སྟེ། མདོར་ན་རང་གཞན་གྱིས་དུས་གསུམ་དུ་བསགས་པའི་དགེ་བ་ཆེ་ཆུང་གང་རྣམས་ལ་ལུས་ཀྱི་ཡི་རང་བའི་ཐལ་མོ་སྦྱར། ངག་གིས་བསྔགས་བརྗོད་བྱེད། ཡིད་ཀྱིས་དགའ་བ་བསྒོམས་ཏེ། དགེ་བ་འདི་དག་གི་འབྲས་བུ་ཁྱད་པར་ཅན་འགྲུབ་པར་ཤོག་ཅིག་སྙམ་དུ་ཚོགས་ཞིང་རྣམས་ལ་གསོལ་འདེབས་བྱེད་དགོས། དེ་ལྟར་བྱས་ན་རང་གི་དགེ་བ་ལ་དགའ་བ་བསྒོམས་པས་སྔར་བྱས་ཀྱི་དགེ་བ་རྒྱ་ཆེར་འཕེལ་ཞིང་། རྟོགས་པ་མཉམ་པས་མཉམ་པ་ལ་ཡི་རང་བྱས་ན་ཕན་ཡོན་མཉམ་པ་དང་། རྟོགས་པ་གོང་མས་འོག་མ་ལ་ཡི་རང་བྱས་ན་ཕན་ཡོན་ལྷག་པར་འཐོབ་པར་གསུངས། གཞན་གྱི་ཆོས་སྤྱོད་ཀྱི་བྱ་བ་གང་ལའང་སྨད་པ་དང་ཁྱད་གསོད་བྱ་མི་རུང་ཞིང་། ཁྱད་པར་དུ་དགྲ་ལྟ་བུ་རང་མི་དགའ་བའི་མིའི་དགེ་བ་ལ་ཡི་རང་མི་འབྱུང་བའི་ཁར་ཕྲག་དོག་འབྱུང་ཤིན་ཏུ་སླ་བས།དེ་ལྟ་བུ་ལ་དམིགས་ཀྱིས་བཀར་ནས་བསྒོམ་དགོས་སོ།
ལན། རྗེ་བླ་མས། དགེ་བ་ཅུང་ཟད་ཙམ་ཡང་རྒྱལ་སྲས་ཀྱི། །ཐབས་མཁས་སྨོན་ལམ་མཆོག་གིས་ཟིན་གྱུར་ན།།འབྲས་བུ་དམན་པའང་ཕུལ་དུ་འབྱུང་འགྱུར་ཞིང་།།མྱུར་དུ་མཛད་པའང་ནམ་ཡང་མི་ཟད་པར།།གསུངས་ཕྱིར་དུས་གསུམ་དགེ་བ་ཅི་མཆིས་པ། །རླབས་ཆེན་སྨོན་ལམ་རྣམས་ཀྱིས་བསྒྱུར་བ་ལ།།མཁས་པ་སུ་ཞིག་རབ་ཏུ་བརྩོན་མི་བྱེད།།དེ་ཕྱིར་ཐབས་མཁས་དེ་ནི་འདིར་བྱའོ། །ཞེས་གསུངས་པར་ལྟར། དགེ་བ་ཅུང་ཟད་ནས་བརྩམས་ཏེ་རང་གཞན་གྱི་དུས་གསུམ་དུ་གཞི་གསུམ་དང་འབྲེལ་བའི་དགེ་ངཅད་ཆེད་དུ་བྱ་བ་སེམས་ཅན་ཐམས་ཅད་ཀྱི་དོན་དུ། འཐོབ་བྱ་རྫོགས་བྱང་གི་རྒྱུར་གྱུར་ཅིག་སྙམ་པའི་འདུན་པ་དྲག་པོས་བསྔོ་དགོས། དེས་དཔེར་ན་དགེ་རྩ་གསེར་གྱི་གར་བུ་ཡིན་ན་བསྔོ་བ་ནི་མགར་བ་དང་། དགེ་རྩ་རྟ་ཡིན་ན་བསྔོ་བ་ནི་སྲབ་ལྟ་བུ་སྟེ། བསྔོ་བ་བྱེད་པས་འབྲས་བུ་གང་འདྲ་བསྐྱེད་འགྱུར་བ་མ་ངེས་པའི་དགེ་བ་རྣམས་རྫོགས་བྱང་སོགས་གང་འདོད་དུ་སྒྱུར་བར་བྱེད་པ་དང་། དགེ་རྩ་ཆེ་ཆུང་གང་བྱས་ཐམས་ཅད་སེམས་ཅན་ལ་གནས་སྐབས་དང་མཐར་ཐུག་ཏུ་ཕན་བདེ་རྒྱ་ཆེན་འགྲུབ་པའི་ཆེད་དུ་བསམ་པ་རྣམ་དག་གིས་བསྔོས་ན་སེམས་ཅན་ཅི་ཙམ་ཡོད་པ་དེ་དག་རེ་རེ་ལ་བརྟེན་པའི་བསོད་ནམས་དེ་ཙམ་འཐོབ་པས་ཚོགས་བདེ་བླག་ཏུ་རྫོགས་པའོ། །བསྔོ་བ་དམ་པས་མ་ཟིན་པའི་དགེ་བ་རྣམས་ནི་རང་འབྲས་བསྐྱེད་དེ་དེ་ནས་འཛད་པ་དང་། ཐེག་ཆེན་སེམས་བསྐྱེད་ཀྱིས་ཟིན་པའི་དགེ་རྩ་རྣམས་ནི་ཇི་སྲིད་བྱང་ཆུབ་མ་ཐོབ་པར་མངོན་མཐོའི་འབྲས་བུ་འབྱིན་ལ་དེ་ཙམ་གྱིས་ཟད་པར་མི་འགྱུར་བར་མཐར་རྫོགས་བྱང་འཐོབ་པའི་རྒྱུར་འགྱུར་ཞིང་དེ་ནས་དེ་བས་ཀྱང་གོང་འཕེལ་དུ་འབྱུང་བའོ། །ཕན་བདེའི་འབྱུང་གནས་རྒྱལ་བའི་བསྟན་པ་རྒྱས་པའི་རྒྱུར་བསྔོ་བ་དང་།དངོས་གྲུབ་འབྱུང་གནས་བླ་མས་མཉེས་བཞིན་རྗེས་སུ་འཛིན་པའི་རྒྱུཪ་བསྔོ་བ། འཐོབ་བྱ་བླ་མེད་རྫོགས་པའི་བྱང་ཆུབ་ཏུ་བསྔོ་བ་གསུམ་ནི་བསྔོ་བ་མཆོག་གསུམ་ཞེས་འཇམ་མགོན་བླ་མའི་བཞེད་པ་ལྟར་དགེ་བ་གང་བསྔོ་བ་ཚང་མ་དེ་གསུམ་གང་རུང་གིས་བསྔོ་བ་གནད་ཤིན་ཏུ་ཆེ་ཞེས་གསུངས་སོ།།
ལན། དང་པོ་གང་དུ་བསྔོ་བ་སྟེ་རྫོགས་བྱང་སོགས་མཆོག་གི་བསྔོ་བ།གཉིས་པ་གང་གི་ཆེད་དུ་བསྔོ་བ་སྟེ། མར་གྱུར་སེམས་ཅན་ཀུན་གྱི་དོན་དུ་བསྔོ་བ། གསུམ་པ་དགོས་པ་ཅིའི་ཕྱིར་དུ་བསྔོ་བ་ནི། རང་གིས་དགེ་བ་བྱེད་པའི་དུས་ནམ་ཡང་མི་ཟད་པའི་ཆེད་དུ་བསྔོ་བ། བཞི་པ་ཚུལ་ཇི་ལྟ་བུས་བསྔོ་བ་ནི། སྔོ་པ་པོ་རྟེན་གྱི་གང་ཟག བསྔོ་བྱའི་རྫས་སམ་དགེ་བ། གང་དུ་བསྔོ་བ་གསུམ་སྟེ། འཁོར་བ་རང་བཞིན་མེད་པར་རྟོགས་པའི་ཤེས་རབ་དང་། སེམས་ཅན་ལ་ལམ་མ་ནོར་བ་སྟོན་པའི་རྒྱུ་སྙིང་རྗེ་བཅས་ཐབས་ཤེས་ཟུང་དུ་འབྲེལ་པའི་སྒོ་ནས་བསྔོ་བ། ལྔ་པ་དངོས་པོ་གང་བསྔོ་བ་ནི་སྐབས་སུ་བབ་པའི་དགེ་བ་བྱེད་པ་རྣམས་མཚོན་བྱེད་བྱས་ཏེ་རང་གཞན་ཀུན་གྱིས་སྔར་བྱས་ཟིན་པ། ད་ལྟ་བྱེད་བཞིན་པ། མ་འོངས་བྱ་འགྱུར་གྱི་དགེ་བ་རྣམས་ཡུལ་དུ་བྱས་ནས་བསྔོ་བ། དྲུག་པ་བསྔོ་བའི་ངོ་བོ་ནི་དགེ་རྩ་མི་ཟད་པར་འདོད་པའི་འདུན་པས་ཟིན་པའི་དགེ་རྩ་རྫོགས་བྱང་གི་རྒྱུར་སྒྱུར་བར་བྱེད་པའི་སེམས་དཔའ་བཅས་སོ། །
ལན། བསྔོ་བ་དང་སྨོན་ལམ་གྱི་ཁྱད་པར་ནི་བསྔོ་བྱའི་རྫས་ཡོད་པ་འདི་ལ་བརྟེན་ནས་རྫོགས་བྱང་ཐོབ་པར་ཤོག་བསམ་པ་ལྟ་བུ་བསྔོ་བ་དང་། བསྔོ་བྱའི་དགེ་བ་མེད་པར་སེམས་ཅན་གྱི་དོན་དུ་སངས་རྒྱས་པར་ཤོག་བསམ་པ་ལྟ་བུ་སྨོན་ལམ་ཡིན་ལ་བསྔོ་བ་མ་ཡིན་པ་སྟེ། བསྔོ་བ་ཡིན་ཚད་སྨོན་ལལམ་ཡིན་ལ། སྨོན་ལམ་ཡིན་ན་བསྔོ་བ་ཡིན་པས་མ་ཁྱབ་བོ། །
ལན། མཎྜལ་ཞེས་པ་བོད་སྐད་ལ་དཀྱིལ་འཁོར་ཟེར་ཏེ། དཀྱིལ་སྙིང་པོ་དང་འཁོར་ནི་ལེན་པ་ལ་འཇུག་པས་སྙིང་པོ་ལེན་པ་ཞེས་པའི་དོན། དེ་ལ་ཕྱི་དང་ནང་གསང་བ་དེ་ཁོ་ན་ཉིད་ཀྱི་མཎྜལ་བཅས་བཞི་ཡོད་ཅིང་། དེ་ལས་ཕྱིའི་མཎྜལ་གྱི་རྒྱུ་ནི་བྱུང་ན་གསེར་ཟངས་སོགས་དགོས་ལ་དེ་ལྟར་མ་འབྱོར་ཡང་རྡོ་གཡམ་གྱོ་མོ་ཤིང་གིས་ཀྱང་རུང་། ཚོམ་བུ་ཡང་རབ་རིན་པོ་ཆེ་དང་འབྲུ་སྨན། དེ་མིན་རྡེའུ་དང་བྱེ་མ་སོགས་ཀྱང་རུང་། ཆེ་ཆུང་གི་ཚད་ནི་གང་ཆེ་ཆེ་བྱུང་ན་རབ་ལ། མ་མཐར་རང་གི་ཁ་ཕོར་ལས་མི་ཆུང་བ་དགོས། འབུལ་བའི་དུས་སུ་ལག་སྟོང་གིས་མཎྜལ་བཟུང་མི་རུང་བས། རང་གི་ལག་པ་གཡས་ལ་རྫས་ཅུང་ཟད་དང་བཅས་མཎྜལ་བླངས་ནས་གཡོན་པའི་ལག་པར་རྫས་ཅུང་ཟད་བཟུང་བ་ལ་ཕར་སྤྲད། གཡས་པའི་ལག་ངར་ལ་མངོན་ཤེས་འཆར་བའི་རྩ་ཡོད་པས་དེས་ཕྱིས་ན་མངོན་ཤེས་ཐོབ་སྟབས་ལག་གཡོན་པས་འབྲུ་བཅས་མཎྜལ་བཟུང་ནས་གཡས་པའི་ལག་ངར་གྱིས་ཕྱིར་ལན་གསུམ་དུ་འབྱིད་སྐབས་ཐོག་མེད་དུས་ནས་རང་གཞན་གྱིས་བསགས་པའི་སྡིག་སྒྲིབ་འབྱིད་པའི་མོས་པ་བྱེད། ནང་དུ་ལན་གསུམ་ཕྱིས་ཏེ་ཚོགས་ཞིང་གི་སྐུ་གསུང་ཐུགས་ཀྱི་བྱིན་རླབས་ཐོབ་པའི་མོས་པ་བྱེད་དོ། །ནང་གི་མཎྜལ་ནི་གཅོད་ཀྱི་ཉམས་ལེན་ལས་བྱུང་བ་བཞིན་རང་གི་པགས་པ་དབང་ཆེན་གསེར་གྱི་ས་གཞི། བྱང་ཁོག་རི་རབ། ཡན་ལག་བཞི་གླིང་བཞི། ཉིང་ལག་བརྒྱད་དེ་གླིང་ཕྲན་བརྒྱད། རྒྱུ་མ་ལྕགས་རིའི་མུ་ཁྱུད།མིག་གཉིས་ཉི་མ་དང་ཟླ་བ། མགོ་བོ་རྣམ་པར་རྒྱལ་བའི་ཁང་བཟང་།ནང་ཁྲོལ་རྣམས་ལྷ་མིའི་དཔལ་འབྱོར་མ་ཚང་བ་མེད་པར་སྤྲུལ་ནས་འབུལ་བའོ། །གསང་བའི་མཎྜལ་ནི་གསང་བ་བདེ་སྟོང་གཉིས་སུ་མེད་པའི་ཡེ་ཤེས་དེ་ཉིད་མཎྜལ་གྱི་གཟུགས་སུ་བཀོད་ནས་འབུལ་བ་དང་། དེ་ཁོ་ཉིད་ཀྱི་མཎྜལ་ནི་མཎྜལ་དང་པོ་གསུམ་པ་དེ་འཁོར་གསུམ་མི་དམིགས་པའི་རྒྱས་འདེབས་པའོ། །གཞན་ཕྱིའི་མཎྜལ་ལའང་ཤེར་ཕྱིན་གྱི་མདོའི་ལུགས་ཚོམ་བུ་བདུན་མ་དང་། དུས་འཁོར་གྱི་ལུགས་ལ་ཚོམ་བུ་དགུ་མ། གསང་འདུས་རྩ་རྒྱུད་ཀྱི་ལུགས་ལ་ཚོམ་བུ་ཉེར་གསུམ་མའམ་ཉེར་ལྔ་མ། འགྲོ་མགོན་འཕགས་པའི་ཚོམ་བུ་སོ་བདུན་མ་སོགས་ཡོད་པ་དང་། ཡང་དེར་བ་ཡི་བཤང་གཅི་ཞོ་འོ་མ་མར་ཏེ་བ་བྱུང་ལྔ་བྱུགས་པ་སྦྱིན་པ་དང་། བ་བྱུང་དང་དྲི་བཟང་སོགས་ཁོད་སྙོམས་སུ་ཉུག་པར་བྱེད་པར་ཚུལ་ཁྲིམས། གནས་པའི་སྲིན་བུ་སོགས་བསལ་བ་བཟོད་པ། མཎྜལ་གྱི་བྱ་བ་ལ་ཉེ་བར་ཞུགས་པ་བརྩོན་འགྲུས། མཎྜལ་གྱི་དམིགས་པ་ལ་སེམས་རྩེ་གཅིག་ཏུ་གཏད་པ་བསམ་གཏན། མཎྜལ་གྱི་ཚོམ་བུ་བཀྲ་བར་བཀོད་པ་ཤེས་རབ་བཅས་མཎྜལ་ཕར་ཕྱིན་དྲུག་ལྡན་དུ་བྱ་ཚུལ་དང་། མཎྜལ་ཕུལ་ནས་གསོལ་བ་འདེབས་པ་ལ་དོན་ཆེན་པོ་གསུམ་གྱི་སྒོ་ནས་གསོལ་བ་འདེབས་པ་དང་།ལམ་མཆོག་སྒོ་འབྱེད་ཀྱིས་གསོལ་བ་འདེབས་པ། བྱིན་རླབས་སྤུངས་ཞུས་ཀྱིས་གསོལ་བ་འདེབས་པ།ཕུར་ཚུགས་སུ་གསོལ་བ་འདེབས་པ་བཅབཞི་ཡོད་པ་སོགས་རྒྱས་པ་རྣམས་གཞན་ལས་ཤེས་པར་བྱའོ། །
ལན། ཉལ་ཡུན་རིང་བའམ་ཁྱད་པར་ཉིན་མོར་ཉལ་ན་ཤེས་རབ་ཀྱི་ནུས་པ་ཉམས་འགྲོ་བར་གསུངས་པས་ཉིན་ཧྲིལ་བོ་དང་མཚན་མོའི་སུམ་ཆ་གསུམ་གྱི་སྔ་མ་དང་ཕྱི་མ་དག་ལ་ཆོས་བསྒྲུབ་ཅིང་ཉལ་བ་མི་བྱ། མཚན་མོའི་སུམ་ཆ་བར་མ་ལ་ཉལ་བའི་སྐབས་སུ་ཡང་སྒྲིབ་པ་ལྔ་ལས་སེམས་ཡོངས་སུ་སྦྱངས་བས་དོན་ལྡན་བྱ་ལ། ཉལ་བའི་ཚུལ་ནི་གློ་གཡས་པ་ས་ལ་ཕབ་སྟེ་རྐང་པ་གཡས་པའི་ཐོག་ཏུ་གཡོན་པ་བཞག་ནས་སེང་གེ་ལྟར་ཉལ།ཉལ་ཁར་ཉིན་དུ་སྒྲུབ་པའི་དགེ་བ་དྲན་ནས་གཉིད་ལོག་པ་ཡིན་ན་གཉིད་ལོག་ཚེ་ཡང་དགེ་བ་སྦྱོར་སྐྱོང་ནུས་པ་དང་མི་དགེ་བ་དྲན་ནས་གཉིད་ལོག་ན་གཉིད་པའི་ཚེ་མཚན་གང་བོ་མི་དགེ་བ་སྐྱོང་བས་གཉིད་ཁར་ཉིན་གྱི་གོམས་པ་ཤས་ཆེ་བའི་དགེ་བའི་བྱ་བ་དག་གཉིད་མ་ལོག་བར་དུ་དྲན་པ་བྱེད། དྲན་པ་བསྟེན་པའི་ཚེ་ཉོན་མོངས་པ་གང་རུང་བྱུང་ན་དེ་ཤེས་པར་བྱས་ནས་སྣང་མེད་མ་བཞག་པར་དང་དུ་མི་ལེན་པར་སྤོང་། འོད་ཀྱི་སྣང་བ་ལ་སེམས་གཏད་ན་གཉིད་ལོག་པའི་ཚེ་སེམས་ལ་མུན་པ་མི་འབྱུང་བས་དེ་ལྟར་བྱ། ཉལ་བའི་དུས་སུ་རང་གི་རང་ལ་སང་དུས་འདི་ཙམ་ཞིག་ལ་ལྡང་བར་བྱ་ཞེས་སྙམ་པའི་འཕེན་པ་གཏོང་དགོས་པའོ། །ཁ་གནམ་ལ་ཕྱོགས་པའི་གན་རྐྱ་རུ་ཉལ་བ་ནི་ལྷའི་ཉལ་ཚུལ་དང་། གློ་གཡོན་པ་ས་ལ་སྦྱར་ནས་ཉལ་བ་ནི་འདོད་པ་འཕེལ་བའི་ཁྱིམ་པ་ཉལ་ཚུལ། ཁ་ས་ལ་སྦྱར་ནས་ཉལ་བ་ནི་དུད་འགྲོའི་ཉལ་ཚུལ་ཡིན་པས་ཆོས་ཉམས་སུ་ལེན་པ་དག་གིས་ཚང་མ་མི་རུང་ངོ་། །
ལན། ཟས་ཟ་བའི་ཚོད་ནི་བཟའ་ཉུང་ན་བཀྲེས་པ་དང་ལུས་ཉམས་དམས་པར་གྱུར་པ་དང་ཟོས་མང་ན་ལུས་ལྕི་ལ་དབུགས་འབྱིན་རྔུབ་དཀའ་ཞིང་གཉིད་རྨུགས་ཀྱིས་ནོན་པ་སོགས་ཀྱིས་དགེ་བའི་བྱ་བ་ལ་གནོད་པར་འགྱུར་བས་ཟས་མང་ཉུང་དྲག་པ་མ་ཡིན་པར་དགེ་བའི་བྱ་བ་ལ་མི་གནོད་པའི་ཚོད་རན་པ་སྟེ། ལྟོ་བའི་སུམ་ཆ་ཟས་དང་སུམ་ཆ་བཏུང་བས་བཀོང་ནས་སུམ་ཆ་རླུང་རྒྱུ་བའི་གནས་སུ་སྟོང་པར་འཇོག་དགོས། ཟས་ཟ་བའི་བསམ་པ་ལ་ཀུན་སློང་ནི་སྦྱིན་པ་པོ་ལ་ཕན་གདགས་པ་དང་། ལུས་ཀྱི་སྲིན་བུ་དག་ད་ལྟ་ཟང་ཟིང་གིས་བསྡུས་ལ་མ་འོངས་པ་ན་ཆོས་ཀྱིས་བསྡུ་སྙམ་པ་དང་།སེམས་ཅན་ཐམས་ཅད་ཀྱི་དོན་བསྒྲུབ་པ་ལ་ལུས་གནས་པ་ཁོ་ནའི་ཆེད་དུ་ཁ་ཟས་འདི་དག་བཟའ་བར་བྱ་བཅས་དྲན་པར་བྱ་དགོས།འདུ་ཤེས་ནི་འདུལ་བ་ལུང་ལས་སྤྱིར་རང་ལ་བཀྲེས་སྐོམ་གྱིས་གཟིར་བའི་ནད་པ་དང་ཟས་ལ་དེ་སེལ་བྱེད་ཀྱི་སྨན་གྱི་འདུ་ཤེས་འཇོག་པ་དང་། བྱེ་བྲག་གི་འདུ་ཤེས་ལ་ཟས་ལུད་སོགས་མི་གཙང་བ་ལས་འབྱུང་བར་བསམ་པ་འབྱུང་བའི་འདུ་ཤེས། འབྲས་ཆན་ལ་སྲིན་བུ་དང་ཞོ་ལ་མིའི་ཀླད་པ་དང་ཕྱེ་ལ་མི་རུས་ཀྱི་ཕྱེ་དང་ཤ་ལ་བུའི་ཤ་དང་འདྲ་བ་སོགས་འདྲ་བའི་འདུ་ཤེས།ཟོས་པ་ལས་སྙིགས་མ་བད་སྣབས་སོགས་སུ་འགྱུར་བར་བསམ་པ་འགྱུར་བའི་འདུ་ཤེས། ཟས་ཀྱི་དོན་དུ་ཕ་བུ་སོགས་ཀྱང་འཐབ་རྩོད་འོང་བས་ཕྱིར་རྒོལ་བའི་འདུ་ཤེས། ཟས་ཟོས་པ་ལས་བཤང་གཅིན་སོགས་ཤིན་ཏུ་སྨད་པ་འབྱུང་བས་རྒྱུ་མཐུན་པའི་འདུ་ཤེས། ཟས་ཟོས་པས་ཆགས་པ་སོགས་ཉོན་མོངས་འདྲེན་པས་རྟེན་འབྱུང་གི་འདུ་ཤེས། ཚེགས་ཆེན་པོས་ཟས་འཚོལ་དགོས་པས་བཙལ་དཀའ་བའི་འདུ་ཤེས། གཡོ་སྐོལ་སོགས་གྲོགས་གཞན་ལ་ལྟོས་དགོས་པས་རག་ལས་པའི་འདུ་ཤེས། མ་ཞུ་བ་དང་ལོག་པར་ཞུ་བས་ནད་སྐྱེད་པས་ནད་དང་བཅས་པའི་འདུ་ཤེས། ཟོས་པ་ལས་ཆ་གཅིག་ལུས་ཀྱི་མེས་བསྲེགས་པ་དང་ཆ་གཅིག་ལུས་བརྟས་ཆ་གཅིག་སྲིན་བུར་ཆ་གཅིག་གཤང་གཅིན་དུ་འགྱུར་བས་སོ་སོར་འགྲོ་བའི་འདུ་ཤེས་བཅས་བཅུ་བསྟེན་དགོས་པར་གསུངས། ཟས་ལ་སྲེད་པའི་ཉེས་དདམིགས་བསྒོམས་ནས་ཉོན་མོངས་ཅན་མ་ཡིན་པ་བྱེད་པ་ལ་གསུམ་སྟེ། ལོངས་སྤྱོད་པའི་རྒྱུ་ལས་བྱུང་བའི་ཉེས་དམིགས་ནི། ཟས་ཁ་དོག་དྲི་རོ་བཟང་པོ་ཅི་འདྲ་བའང་སོས་བལྡད་ཅིང་མཆིལ་མས་བརླན་པར་བྱས་ན་སྐྱུགས་པ་ལྟར་འགྲོ་བར་སེམས་པ་དང་། ཟས་ཞུ་བ་ལས་བྱུང་བའི་ཉེས་དམིགས་ནི། ཟས་ཞུ་ནས་ཤ་ཁྲག་སྐྱེ་པ་དང་ཁ་ཅིག་ནི་གཤང་གཅིན་དུ་འགྱུར་ཞིང་དེ་ཉིན་རེ་བཞིན་དུ་དོར་དགོས་པ་དང་། ཟས་ཀྱིས་ནད་རིགས་སྣ་ཚོགས་སྐྱེད་པསེམས། ཟས་ཚོལ་བ་ལས་གྱུར་པའི་ཉེས་དམིགས་ལ་ལྔ་སྟེ། བསྒྲུབས་པ་ལས་བྱུང་བའི་ཉེས་པ་ནི། དཀའ་ཚེགས་དུ་མས་སྒྲུབ་པའི་ཚེ་མ་འགྲུབ་པའི་མྱ་ངན་དང་གྲུབ་པ་སྲུང་བའི་སྡུག་བསྔལ་རྣམས་དྲན། མཛའ་བ་ཉམས་པའི་ཉེས་པ་ནི། ཟས་ཀྱི་ཕྱིར་ཕ་བུ་སོགས་ཀྱང་འཐབ་རྩོད་འབྱུང་བ། ངོམས་མི་ཤེས་པའི་ཉེས་པ་ནི་ཟས་ལ་སྲེད་པ་ཇེ་ཆེང་སོང་ནས་རྒྱལ་པོ་སོགས་གཡུལ་འགྱེད་ཅིང་སྡུག་བསྔལ་མྱོང་བ། རང་དབང་ཉམས་པའི་ཉེས་པ་ནི། བྲན་སོགས་གཞན་གྱི་ཟས་ཟ་བ་རྣམས་རྗེ་བོའི་དོན་དུ་འཐབ་རྩོད་བྱེད་པ་ན་སྡུག་བསྔལ་མྱོང་བ།ཉེས་པར་སྤྱད་པ་ལས་བྱུང་བའི་ཉེས་པ་ནི། ཟས་དང་ཟས་ཀྱི་ཕྱིར་སྡིག་པ་དུ་མ་བསགས་པས་འཆི་ཁར་དེ་རྣམས་དྲན་ནས་འགྱོད་ཅིང་ཤི་ནས་ངན་འགྲོར་འགྲོ་བ་བཅས་ལ་བསམ་དགོས། དེ་དག་ནི་རྟག་ཏུ་བའི་སྨན་ལ་སྤྱོད་ཚུལ་ཡིན་ལ། ན་བའི་གསོས་སྨན་ནི་ནད་ཚབས་ཆེ་ཞིང་སྲོག་དང་ཚངས་སྤྱོད་ཀྱི་བར་ཆད་དུ་འགྱུར་ན་དོན་ཆེན་པོ་བསྒྲུབ་པའི་ཆེད་དུ་སྨན་གྱི་འདུ་ཤེས་ཀྱིས་ཉེ་བར་བསྟེན་པ་ལ་ཉེས་པ་མེད་པར་མ་ཟད་ཅི་ནས་བསྟེན་དགོས་པ་དང་རབ་བྱུང་གིས་ཕྱི་དྲོ་སོགས་སུའང་བསྟེན་རུང་བར་གསུངས་སོ། །
ལན། སྐོར་བ་བྱེད་དུས་སུ་ཡོངས་གྲགས་ལ་གཡས་ཕྱོགས་ནི་ལམ་ཡང་དག་པ་དང་། གཡོན་ཕྱོགས་ནི་ལམ་ལོག་པ་གོ་ཚུལ་ཡོད་པ་དང་། དེ་བཞིན་སངས་རྒྱས་ཀྱི་མཚན་དཔེའི་གྲས་སུ་གཡས་ཕྱོགས་སུ་གཤེགས་པ་ཞེས་པར།ལམ་གྱི་སྐོར་ཕྱོགས་དང་མཐུན་པར་གཤེགས་པ་ཞེས་གསལ་བ་དང་།འཇིག་རྟེན་གྲགས་ཚོད་ལའང་གཡས་ཕྱོགས་ནི་མཐུན་ཕྱོགས་དང་གཡོན་ཕྱོགས་ནི་མི་མཐུན་ཕྱོགས་ལ་གོ་ཚུལ་ཡོད་པ་ལྟར་བསྐོར་ཡུལ་གྱི་གཡས་ཕྱོགས་ནས་བསྐོར་དགོས་ལ། དེ་ནི་བསྐོར་བྱའི་ཡུལ་ལ་གུས་བཀུར་གྱི་བྱ་བ་ཞིག་ཏུ་བརྩིས་པ་མ་ཟད། བསྐོར་ཡུལ་དེ་ཉིད་ལ་ཕྱོགས་གཅིག་ནས་མཇལ་བས་མི་ངོམས་པར་བསྐོར་ཞིང་ཕྱོགས་ཀུན་ནས་མཇལ་ཏེ་གསོལ་བ་འདེབས་སྨོན་ལམ་བྱེད་པ་དགོས་པའི་ཚད་དུ་སྣང་ཞེས་གསུངས། སྐོར་བ་བྱེད་དུས་ཡིད་དུ་དགེ་བའི་བྱ་བ་གང་ལ་འཇུག་པའི་ཚེ་ལྟར་རང་གཞན་སེམས་ཅན་ཐམས་ཅད་ཀྱི་དོན་དུ་ཡིན་བསམ་པ་དང་། ངག་ནས་བསྐོར་བ་ལྷག་འགྱུར་འགྲོ་བའི་སྔགས། ཨོཾ་ན་མོ་བྷ་ག་ཝ་ཏེ། རཏྣ་ཀེ་ཏུ་རཱཛཱཡ་ཏ་ཐཱ་ག་ཏཱ་ཡཨརྷ་ཏེ་སཾམྱ་ཀྶཾ་བུདྡྷ་ཡ།ཏདྱ་ཐཱ། ཨོཾ་རནྟེ་རནྟེ་མཧཱ་རནྟེ་བི་ཛ་ཡ་སྭཧཱ། ཞེས་གདོན་དགོས་པ་དང་། གཞན་སྐྱབས་འགྲོ་སོགས་བརྗོད་པ་ལས་བདག་སྟོད་གཞན་སྨོད་སོགས་གཞན་དང་སྐད་ཆ་བཤད་པ་ཤིན་ཏུ་སྤང་དགོས་པ་ཡིན། སྐོར་བ་འགྲོ་བའི་སྐབས་སུ་བདག་སྟོད་གཞན་སྨོད་སོགས་ངག་འཁྱལ་བཤད་པ་ནི་ཆོས་སྤོང་གི་ལས་གསོག་བཞིན་ཡོད་པར་གསུངས།
ལན། དེ་བཞིན་གཤེགས་པའི་མཆོད་རྟེན་སོགས་ལ་སྐོར་བ་བྱས་ན་ཕན་ཡོན་བསམ་གྱིས་མི་ཁྱབ་པ་ཡོད་པ་སྤྱན་རས་གཟིགས་དབང་ཕྱུག་ཅེས་བྱ་བའི་མདོ་དང་། མཆོད་རྟེན་བསྐོར་བའི་ཚིགས་སུ་བཅད་པའི་མདོ་སོགས་ལས་སངས་རྒྱས་དངོས་ཀྱིས་ཞིབ་ཅིང་རྒྱ་ཆེར་གསུངས་ཡོད་ཀྱང་། འདིར་ཞིབ་ཏུ་བྲིས་ན་ཡི་གེ་མང་བར་གྱུར་པས་ཡིད་ཆེས་པ་ལ་དཔེར་མཚོན་ཙམ་བཀོད་ན། རྒྱལ་པོ་གསལ་རྒྱལ་ལ་ཚིགས་སུ་བཅད་པའི་མདོ་ལས། སུ་ཞིག་དད་པས་ཐུབ་པའི་མཆོད་རྟེན་ནམ། །སྐུ་གཟུགས་དག་ལ་སྐོར་བ་བྱེད་པ་དེ། །ཕྱི་མའི་ཚེ་ལ་དགྲ་ཆེན་རྣམས་ཀྱིས་འདུད། །བཟང་པོའི་སྣོད་འགྱུར་ཡོན་ཏན་རྣམས་དང་ལྡན། །མི་རྣམས་སུ་དག་དགའ་ཞིང་གུས་པ་ཡིས། །བླ་མེད་ཡོན་ཏན་རྣམས་དང་སྐུ་གཟུགས་ལ། །ལུས་ཀྱི་རྣམ་པར་བྱེད་པ་དེ་དག་ནི། །སྲིད་པ་ཀུན་ཏུ་མཛོད་རྣམས་ཤིན་ཏུ་རྒྱས། །ཞེས་གསུངས་པ་ལྟ་བུ་དང་། ཡང་མཁས་པ་གང་གིས་སངས་རྒྱས་མཆོད་རྟེན་ལ། །དགའ་བའི་སེམས་ཀྱི་གོམ་པ་གཅིག་སྤོར་བ། །འཛམ་བུའི་ཆུ་ཀླུང་གསེཪ་སྲང་འབུམ་གྲངས་རྙེད། །དེ་ནི་དེ་དང་མཚུངས་པ་ཡོད་མ་ཡིན། །ཞེས་གསུངས་པ་ལྟ་བུ་དང་། སྔགས་ཕྱོགས་གཙུག་ཏོར་དྲི་མེད་ཀྱི་གཟུངས་ལས། རིང་བསྲེལ་གྱི་སྙིང་པོའམ། དེ་བཞིན་གཤེགས་པའི་རིང་བསྲེལ་གྱི་སྙིང་པོ་མཆོད་རྟེན་ལ་སྐོར་བ་བྱའོ།།ཞེས་པ་ནས་མཚམས་མེད་པ་ལྔའི་ལུས་ཀྱི་སྒྲིབ་པ་རྣམས་ཀྱང་ཡོང་སུ་བྱང་བར་འགྱུར་རོ། །སེམས་ཅན་དམྱལ་བ་དང་། དུད་འགྲོའི་སྐྱེ་གནས། གཤིན་རྗེའི་རིགས་འཇིག་རྟེན་གྱི་ངན་སོང་རྣམས་ལས་ཡོངས་སུ་ཐར་བར་འགྱུར་རོ། །ཚེ་རིང་པོར་འགྱུར་རོ། །སྦྲུལ་གྱི་པགས་པ་བརྗེས་པ་བཞིན་དུ་ལུས་བོར་ནས་སྐལ་བ་མཉམ་པའི་ཕྱིར་འཇིག་རྟེན་གྱི་ཁམས་བདེ་བ་ཅན་དུ་འགྲོ་བར་འགྱུར་རོ། །ཕྱིན་ཆད་མངལ་གྱི་དྲི་མ་ནམ་ཡང་མི་གོས་པར་འགྱུར་རོ། །བསམ་པ་ཐམས་ཅད་ཡིད་བཞིན་དུ་ཡོངས་སུ་རྫོགས་པར་འགྱུར་རོ། །ཞེས་དང་། རྒྱལ་མཆོག་སྐལ་བཟང་རྒྱ་མཚོས་ཀྱང་གཟུངས་སྔགས་ཟབ་པོའི་སྙིང་པོ་ཅན་གྱི་མཆོད་རྟེན་ནམ་སྐུ་གཟུགས་ལ་སྐོར་བ་ལན་གཅིག་བྱས་པས་ཀྱང་ཕྱི་མ་ངན་སོང་གི་སྐྱེ་གནས་ལས་ཐར་ཞིང་རྫོགས་པའི་སངས་རྒྱས་ཀྱི་གོ་འཕང་ཐོབ་ངེས་པར་གསུངས་པ་ལྟ་བུའོ།།སྤྱི་དགེ་བ་གང་བྱས་ཀྱང་འབྲས་བུ་ཆེ་ཆུང་སོགས་ཀུན་སློང་ལ་རག་ལལས་ཡོད་པར་ལྟར་སྐོར་བ་བྱེད་པ་ལའང་དགེ་བའི་འབྲས་བུ་འབྱུང་དང་མི་འབྱུང་། འབྲས་བུ་ཆེ་ཆུང་གང་འདྲ་འབྱུང་རྣམས་ཀྱང་སྐོར་བ་བྱེད་པའི་རྣམ་པ་ཙམ་ལ་མ་ལྟོས་པར་གཙོ་བོ་བསམ་སྦྱོར་རྣམ་པར་དག་མི་དག་ལ་ཐུག་ཡོད་དེ། ཀུན་སློང་རྣམ་པ་དག་ཅིང་། སྐོར་བར་བྱེད་པར་བརྟེན་ནས་རང་སེམས་ཇེ་བཟང་དང་རང་རྒྱུད་ཉོན་མོངས་ཇེ་སྲབ་ཏུ་འགྲོ་བཞིན་ཡོད་ན་གོང་གི་ཕན་ཡོན་རྒྱ་ཆེ་བ་འདི་དག་འབྱུང་ལ། ཀུན་སློང་མ་དག་པ་ལུས་ཀྱིས་སྐོར་བ་བྱས་ཀྱང་སེམས་བདག་བསྟོད་གཞན་སྨད་སོགས་ཆགས་སྡང་གི་རྗེས་སུ་ཤོར་བ་ལྟ་བུ་རང་རྒྱུད་ཀྱི་དུག་གསུམ་ཉོན་མོངས་རྣམས་འཕེལ་བཞིན་ཡོད་ན་དགེ་བའི་འབྲས་བུ་འབྱུང་བ་ལྟ་ཅི། མི་དགེ་བའི་ལས་བསག་པར་མི་འགྲོ་བའི་ངེས་པར་ཅི་ཡོད།
ལན། མཆོད་མེ་ཕུལ་ན་དམིགས་གསལ་ལ་རང་གཞན་ཀུན་ཀྱི་མ་རིག་པའི་མུན་པ་བསལ་བ་དང་། ཤེས་རབ་ཀྱི་སྣང་བ་ཇེ་གསལ་ཇེ་རྒྱས་སུ་འགྲོ་ཞིང་།མངོན་ཤེས་མྱུར་དུ་ཐོབ་པ་སོགས་ཀྱི་ཕན་ཡོན་ཡོད་པར་གསུངས་ལ། ཕུལ་བྱེད་སྣུམ་ནི་ཚི་ལུ་མ་ཡིན་པའི་མར་སྣུམ་གང་རུང་དང་། སྡོང་རས་ལ་མེས་ཚིག་ན་ཤ་ཚིག་གི་དྲི་མ་ཅན་མ་ཡིན་པའི་སྲིན་བལ་དང་ལོ་མའི་རིགས་སོགས་ཀྱིས་བྱེད་ཆོག་ལ། ཀོང་བུ་ནི་ཇི་ཙམ་རིན་ཐང་ཆེ་ཞིང་གཙང་བ་དང་བཟོ་བཀོད་ལེགས་པ་བྱུང་བ་དེ་ཙམ་གྱིས་བསོད་ནམས་བསག་པ་ཡིན། མར་མེ་ནི་འོད་ཕུལ་བ་ཡིན་གྱི་མར་ཁུ་ཕུལ་བ་མིན་པས་མར་ཁུ་ཅུང་ཟད་ཁ་ཚ་ཙམ་ཡོད་པའང་རུང་བར་གསུངས། འབུལ་དུས་འོད་མེད་པར་མེ་མ་ཤི་ཙམ་གྱིས་རྒྱུན་གང་རིང་བྱེད་པ་མི་ལེགས་ལ། སྡོང་བུ་ཧ་ཅང་སྦོམ་པས་མྱུར་དུ་འབར་བའང་མི་བྱེད་པ་འོད་གསལ་བའི་སྟེང་ནས་དལ་འབར་བྱས་ན་ལེགས་པར་བཀའ་གདམས་བསྟན་རིམ་ལས་གསུངས། ཕུལ་བའི་དུས་སེམས་སུ་འདི་ཕུལ་བ་ལ་བརྟེན་ནས་རང་གཞན་སེམས་ཅན་ཐམས་ཅད་ཀྱི་མ་རིག་པའི་མུན་པ་ཐམས་ཅད་སེལ་བ་དང་། བླང་དོར་གྱི་གནས་ཇི་བཞིན་གསལ་བའི་ཤེས་རབ་དྲི་མ་མེད་པ་མྱུར་དུ་ཐོབ་པར་ཤོག་ཅིག་ཅེས་བསམ་པ་དང་།ངག་ནས་མཆོད་མེ་འབུལ་བའི་ཚིག་བཅད། མར་ཁུར་རྒྱ་མཚོ་ཡོངས་སུ་འཁྱིལ་བས་སྐོང་། །ཕུན་ཚོགས་འོད་སྟོང་རྒྱས་པའི་སྒྲོན་མེ་འདིས།།མུན་པའི་བསྐལ་པ་མ་ལུས་བསལ་བྱས་ནས། །བསྐལ་བཟང་སངས་རྒྱས་དངོས་སུ་མཇལ་བར་ཤོག།ཅེས་པ་སོགས་གང་འོས་གདོན་དགོས། གཞན་མཆོད་མེའི་ཉེཪ་སྐོར་བཅས་གང་འགབ་ཏུ་ལྕགས་དྲས་གཡོགས་པ་སོགས་ཐབས་ཤེས་གང་ཡོད་ཀྱིས་ངེས་པར་དུ་ཕྱེ་མ་ལེབ་སོགས་འབུ་སྲིན་མི་འཆི་བར་བྱེད་དགོས་པ་ཡིན། དེང་སང་གློག་སོགས་ཀྱིས་མཆོད་མེའི་ཚབ་བྱེད་པ་ནི་ཆོག་ལ་འབུ་སྲིན་སོགས་ཤི་བའི་ཉེས་དམིགས་ཀྱང་མེད་པས་ཆེས་ལེགས་པ་ཡིན་ལ།དེའི་ཕན་ཡོན་གྱི་ཁྱད་པར་ནི་རྒྱུ་བཟང་ཞན་རིན་ཐང་ཆེ་ཆུང་སོགས་དང་གཙོ་བོ་ཀུན་སློང་གི་ཁྱད་པར་ལ་རག་ལས་པར་སྙམ་ཞེས་གསུངས་སོ།།མར་མེ་འབུལ་བས་ཕར་ཕྱིན་དྲུག་པོ་མཚོན་སྟངས་ནི།སྡོང་རྩྭའི་རྩེ་མོ་གྱེན་དུ་གཏད་པས་ཤེས་རབ་ཀྱི་རྩེ་མོ་རྣོ་བ་མཚོན། སྡོང་རྐང་བརྟན་པོར་བྱེད་དགོས་ཤིང་དེས་བསམ་གཏན་འཕེལ་བར་འགྱུར། སྡོང་རྩྭ་ལ་གཡས་ཀྱི་ཕྱོགས་ནས་སྲིད་བལ་རིམ་པ་གསུམ་དཀྲིས་དགོས་ཤིང་།དེས་ཚུལ་ཁྲིམས་དང་། བཟོད་པ། བརྩོན་འགྲུས་བཅས་མཚོན། མཆོད་ཀོང་དུ་མར་ཁུས་གང་བར་བྱས་དགོས་ལ། དེས་སྦྱིན་པ་མཚོན་པ་ཡིན་ནོ།།
ལན། དེ་བཞིན་གཤེགས་པའི་མཆོད་རྟེན་ལ་མར་མེ་འབུལ་བའི་ཕན་ཡོན་ནི་འཇིག་རྟེན་ན་མར་མེ་ལྟ་བུར་འགྱུར་བ།དེའི་མིག་གི་དབང་པོ་ནམ་ཡང་འགག་པར་མི་འགྱུར་བ་དང་། དགེ་བ་དང་མི་དགེ་བའི་ཆོས་རྣམས་ལ་ཤེས་རབ་འབྱུང་བར་འགྱུར་པ་དང་། མ་རིག་པ་དང་གཏི་མུག་གི་མུན་ངསེལ་བ་དང་ཤེས་རབ་ཀྱི་སྣང་བ་ཐོབ་པར་འགྱུར་བ།ཤའི་མིག་རྣམ་པར་དག་པར་འགྱུར་བ། ལྷའི་མིག་རྣམ་པར་དག་པར་འགྱུར་བ། དེ་འཁོར་བ་ལོངས་ན་འཁོར་བའི་ཚེ་ནམ་དུའང་མུན་པ་ན་གནས་པར་མི་འགྱུར་བ།སྤྱོད་ཆེ་བར་འགྱུར་བ། མཐོ་རིས་སུ་སྐྱེ་བར་འགྱུར་བ། མྱུར་དུ་ཡོངས་སུ་མྱ་ངན་ལས་འདའ་བ་བཅས་སོ།།
ལན། མི་ལུས་ཐོབ་པར་རྒྱུ་དགེ་བ་བཅུའི་ཚུལ་ཁྲིམས་རྣམ་པ་དག་པ་སྲུང་བར་འབད་དགོས།
ལན། དལ་བ་ནི་མི་ཁོམ་པའི་སྐྱོན་བརྒྱད་དང་བྲལ་བ་སྟེ་ཆོས་བྱེད་ཁོམ་ཡོད་པ་ལ་ཟེར་ཏེ། མི་ཁོམ་པ་བརྒྱད་ནི་བཤེས་སྤྲིངས་ལས། ལོག་པར་ལྟ་བ་འཛིན་དང་དུད་འགྲོ་ཉིད། །ཡི་དྭགས་ཉིད་དང་དམྱལ་བར་སྐྱེ་བ་དང་། །རྒྱལ་བའི་བཀའ་མེད་པ་དང་མཐའ་འཁོབ་ཏུ། །ཀླ་ཀློར་སྐྱེ་བ་གླེན་ཞིང་ལྐུགས་པ་ཉིད། །ཚེ་རིང་ལྷ་ཉིད་གང་ཡང་རུང་བར་ནི། །སྐྱེ་བ་ཞེས་བགྱི་མི་ཁོམ་སྐྱོན་བརྒྱད་པ། །ཞེས་གསུངས་པ་བཞིན་དམྱལ་བར་སྐྱེས་པ། དུད་འགྲོར་སྐྱེས་པ། ཡི་དྭགས་སུ་སྐྱེས་པ་བཅས་ངན་སོང་གསུམ་ལ་སྐྱེས་ན་ཆོས་ཀྱི་བློ་སྐྱེ་ཤིན་ཏུ་དཀའ་ལ་ཅུང་ཟད་ཙམ་སྐྱེས་ཀྱང་སྡུག་བསྔལ་དཔག་ཏུ་མེད་པས་ནོན་པས་ཆོས་སྒྲུབ་མི་ནུས་པ་ཡིན།༧ལྷ་ཚེ་རིང་པོར་སྐྱེས་པ་ནི་ཆོས་བྱེད་པའི་འདུ་ཤེས་མེད་པ་བ་དང་གཟུགས་མེད་པར་སྐྱེས་པའོ། །ངན་སོང་གསུམ་དང་ལྷ་ཚེ་རིང་པོར་སྐྱེས་པ་ནི་མི་མ་ཡིན་པའི་མི་ཁོམ་པ་བཞིའོ།།འདོད་ལྷ་ཕལ་ཆེ་མི་ཁོམ་པའི་གནས་སུ་གསུངས་སོ། །སངས་རྒྱས་མ་བྱོན་པའི་ཞིང་ཡིན་པསརྒྱལ་བའི་བཀའ་མེད་པའི་ཡུལ་དུ་སྐྱེ་པ་དང་།སངས་རྒྱས་བྱོན་ཡང་འཁོར་རྣམ་བཞི་མི་རྒྱུ་བའིཥྛཡུལ་མཐའ་འཁོབ་ཏུ་སྐྱེས་པ། སངས་རྒྱས་བྱོན་ཞིང་ཆོས་དར་བའི་ཡུལ་ཡིན་ཡང་ཚིག་དོན་མི་གོ་བའི་གླེན་ལྐུགས་ལྟ་བུ་ཆོས་བསྒྲུབ་པ་ལ་མེད་དུ་མི་རུང་བའི“དབང་པོ་མ་ཚང་བར་སྐྱེས་པ། སངས་རྒྱས་བྱོན་ཞིང་འཁོར་རྣམ་བཞི་རྒྱུ་ལ་དབང་པོ་ཚང་ཡང་དཀོན་མཆོག་དང་ལས་འབྲས་ཚེ་སྔ་ཕྱི་ཁས་མི་ལེན་པའི་མིལོག་ལྟ་ཅན་དུ་སྐྱེས་པ་བཅས་བཞི་ནི་མིའི་མི་ཁོམ་པ་སྟེ་འདི་བརྒྱད་པོ་ལ་སྐྱེས་ན་ཆོས་སྒྲུབ་པའི་དུས་མེད་པ་ཡིན་ནོ།
ལན། འབྱོར་པ་བཅུ་ནི། མི་ཉིད་དབུས་སྐྱེས་དབང་པོ་ཚང་།།ལས་མཐའ་མ་ལོག་གནས་ལ་དད། །ཅེས་པ་ལྟར། མིར་སྐྱེས་པ། དབུས་སུ་སྐྱེས་པ་ནི་འཁོར་རྣམ་བཞི་སྟེ་དགེ་སློང་ཕ་མ་དང་དགེ་བསྙེན་ཕ་མ་རྒྱུ་བ་ཡོད་སར་སྐྱེས་པའོ།།དབང་པོ་ཚང་བ་སྟེ་གླེན་ལྐུགས་སུ་མ་སོང་ཞིང་ཡན་ལག་དང་ཉིང་ལག་དང་མིག་རྣ་སོགས་ཚང་བའོ།། ལས་མཐའ་མ་ལོག་པ་སྟེ། ཕ་མ་དང་དགེ་འདུན་བཀྲོངས་པ། རྟེན་གསུམ་བཤིག་པ་སོགས་མཚམས་མེད་བྱས་སམ་བྱེད་དུ་བཅུག་པ་མ་ཡིན་པའོ།། གནས་ལ་དད་པ་སྟེ་སངས་རྒྱས་ཀྱི་ཆོས་ལ་ཡིད་ཆེས་དང་དོན་གཉེར་ཡོད་པ་བཅས་རང་ཉིད་ཀྱི་ངོས་ནས་ཚང་དགོས་པའི་ཆོས་སྒྲུབ་པའི་ཆ་རྐྱེན་རང་འབྱོར་ལྔ་དང་། སངས་རྒྱས་བྱོན་དང་དམ་ཆོས་སྟོན། །བསྟན་པ་གནས་དང་དེའི་རྗེས་འཇུག །གཞན་ཕྱིར་སྙིང་ནས་བརྩེ་བའོ།།ཞེས་པ་ལྟར། སངས་རྒྱས་འཇིག་རྟེན་དུ་བྱོན་པ་དང་། དམ་པའི་ཆོས་སྟོན་པ་ནི་སངས་རྒྱས་སམ་དེའི་ཉན་ཐོས་ཀྱིས་ཆོས་གསུངས་པ། ཆོས་བསྟན་པ་གནས་པ་ནི་སངས་རྒྱས་ཤིང་ཆོས་བསྟན་པ་ནས་མྱ་ངན་ལས་མ་འདས་པའི་བར་དུ་དོན་དམ་པའི་དམ་ཆོས་མངོན་དུ་བྱེད་པའི་ཚུལ་གྱིས་སྒྲུབ་པའི་ཆོས་མ་ཉམས་པར་གནས་པ། དེའི་རྗེས་སུ་འཇུག་པ་སྟེ་སངས་རྒྱས་ཀྱི་གསུང་རབ་ལ་ཐོས་བསམ་ཉམས་ལེན་བྱེད་མཁན་གྱི་མིག་དཔེ་ཡོད་པ། གཞན་ཕྱིར་སྙིང་བརྩེ་བ་སྟེ། ཆོས་བྱེད་མཁན་ལ་འབྱོར་བ་སོགས་འཚོ་བའི་མཐུན་རྐྱེན་སྦྱོར་མཁན་ཡོད་པ་བཅས་ཆོས་བྱེད་པར་གཞན་ངོས་ནས་ཚང་དགོས་པའི་ཆ་རྐྱེན་གཞན་འབྱོར་ལྔ་བཅས་བསྡོམས་པའི་བཅུ་ལའོ།།
ལན། དེ་ནི་མ་ཡིན་ཏེ་སྤྱིར་མི་ལུས་ཐོབ་པར་དགེ་བ་བཅུའི་ཁྲིམས་སྲུང་དགོས་ལ། ཁྱད་པར་དུ་དལ་འབྱོར་བཅོ་བརྒྱད་ཚང་བའི་མི་ལུས་ཐོབ་པ་ལ་དགེ་བ་བཅུའི་ཁྲིམས་གཙང་མར་སྲུང་བའི་སྟེང་དུ། ཕར་ཕྱིན་དྲུག་གིས་གྲོགས་བྱས། སྨོན་ལམ་རྣམ་པར་དག་པས་མཚམས་སྦྱོར་བ་ཞིག་དགོས་སོ། །དཔེར་ན་ཕ་མ་གསད་པའམ་དམ་པའི་ཆོས་ལ་མ་དད་པའི་མི་གང་ཞིག་དེ་ནི་ལས་ཀྱི་མཐའ་ལོག་པའམ་ལོག་ལྟ་ཅན་དུ་སྐྱེས་པས་མིའི་ལུས་ཐོབ་པ་ཙམ་ལས་དལ་འབྱོར་བཅོ་བརྒྱད་མི་ཚང་བ་ལྟ་བུའོ། །དེ་བས་དལ་འབྱོར་བཅོ་བརྒྱད་ཚང་བའི་མི་ལུས་ཡིན་ན་སྤྱིར་མི་ལུས་ཡིན་ཡང་མི་ལུས་ཡིན་པ་ཐམས་ཅད་དལ་འབྱོར་ཚང་བའི་མི་ལུས་ཡིན་པས་ངེས་པར་མེད་དོ། །དེ་བཞིན་དལ་འབྱོར་གཉིས་ལས། དལ་བ་བརྒྱད་ཚང་ན། འབྱོར་པ་བཅུ་ཚང་བས་མ་ཁྱབ་སྟེ། མཚམས་མེད་བྱེད་པའི་མི་ལྟ་བུ་དང་། འབྱོར་པ་བཅུ་ཚང་ན། དལ་བ་བརྒྱད་ཚང་བས་ཁྱབ་སྟེ། རང་འབྱོར་ལྔ་ཚང་ན་དལ་བ་བརྒྱད་ཚང་བས་ཁྱབ་པའི་ཕྱིར་རོ།།
ལན།·སྤྱིར་ཚེ་འདིའི་བདེ་བ་སྒྲུབ་པ་དང་སྡུག་བསྔལ་སེལ་བ་ཙམ་ལ་དུད་འགྲོས་ཀྱང་བརྩོན་ལ། དལ་འབྱོར་ཚང་བའི་མིའི་ལུས་རྟེན་འདི་ནི་སྲོག་ཆགས་གཞན་གྱི་ལུས་དང་མི་འདྲ་བར་ཆོས་སྒྲུབ་པ་དང་ཁྱད་པར་དུ་ཐེག་ཆེན་གྱི་ལམ་སྒྲུབ་པ་འོས་པའི་རྟེན་ཞིག་སྟེ་གནས་སྐབས་དང་མཐར་ཐུག་གི་དོན་ཐམས་ཅད་རྟེན་འདིས་བསྒྲུབ་ནུས་ཤིང་རྟེན་འདིས་བསྒྲུབ་མི་ནུས་བའི་དོན་ནི་གང་ཡང་མེད། གནས་སྐབས་མངོན་མཐོའི་ལུས་ཕུན་སུམ་ཚོགས་པ་དང་། ལོངས་སྤྱོད་ཕུན་སུམ་ཚོགས་པ། འཁོར་བ་ཕུན་སུམ་ཚོགས་པ་སོགས་གང་འདོད་ནའང་རྟེན་འདིས་བསྒྲུབ་ནུས་ཏེ། མངོན་མཐོའི་ལུས་ཕུན་སུམ་ཚོགས་པའི་རྒྱུ་ཚུལ་ཁྲིམས་རྣམ་པར་དག་པ་དང་སྨོན་ལམ་གྱིས་མཚམས་སྦྱར་བ་སོགས་དང་། ལོངས་སྤྱོད་ཕུན་སུམ་ཚོགས་པའི་རྒྱུ་སྦྱིན་པ་གཏོང་བ། འཁོར་བ་དང་མངའ་ཐང་ཕུན་སུམ་ཚོགས་པའི་རྒྱུ་རྣམས་ལུས་འདིས་བསྒྲུབ་ནུས་པའི་ཕྱིར། མཐར་ཐུག་ལ་བལྟོས་ནས་ཀྱང་དོན་ཆེ་སྟེ། ཡོན་ཏན་ཐམས་ཅད་ཀྱི་གཞི་མ་ཚུལ་ཁྲིམས་ཡིན་ལ། སོ་སོར་ཐར་བའི་སྡོམ་པ་སྤྱི་དང་། དེའི་ནང་ནས་མཆོག་ཏུ་གྱུར་པའི་དགེ་སློང་གི་སྡོམ་པ། དེ་བཞིན་ཐེག་པ་ཆེན་པོའི་སྡོམ་པ་དང་གསང་སྔགས་ཀྱི་སྡོམ་པ་བཅས་སྡོམ་པ་ཐམས་ཅད་རྟེན་འདི་ལ་སྐྱེ་བ་ལྟ་བུ་གཞན་གང་ལ་ཡང་མི་སྐྱེ་པ་ཡིན་ནོ།།མདོར་རྟེན་འདིར་དགེ་སྡིག་གང་བྱ་ཡང་སྟོབས་ཆེ་བས་གནས་སྐབས་ཀྱི་དོན་ཆེ་བ་དང་། རྟེན་འདིར་བརྟེན་ནས་སངས་རྒྱས་ཀྱི་གོ་འཕང་ཐོབ་ཐུབ་པས་མཐར་ཐུག་ལ་དོན་ཆེ་བ་བཅས་ཀྱིས་སོ། །
ལན། དལ་འབྱོར་གྱི་མི་ལུས་ནི་ཧ་ཅང་རྙེད་དཀའ་བ་སྟེ། རྒྱུ་སྒྲུབ་དཀའ་བས་རྙེད་དཀའ་བ་ནི་སྤྱིར་མི་ལུས་ཙམ་ཐོབ་པ་ལ་ཡང་དགེ་བ་བཅུའི་ཁྲིམས་སྲུང་བ་ཞིག་དགོས། ཁྱད་པར་དུ་དལ་བརྒྱད་འབྱོར་བཅུ་ཚང་བའི་མི་ལུས་ཐོབ་པ་ལ། དགེ་བཅུའི་ཁྲིམས་གཙང་མར་སྲུང་བའི་ཐོག་ཏུ། ཕར་ཕྱིན་དྲུག་གིས་གྲོགས་བྱས། སྨོན་ལམ་རྣམ་པར་དག་པས་མཚམས་སྦྱར་བ་ཞིག་དགོས་ལ་དེ་འདྲའི་རྒྱུ་ཆ་ཚང་ལྟ་ཅི། སྣ་རེ་སྒྲུབ་ཐུབ་པ་ཡང་ཤིན་ཏུ་དཀོན་པ་ཡིན་པ་དང་།  ྱངོ་བོ་འཛོམས་དཀའ་བས་རྙེད་དཀའ་བ་ནི་ཆོས་སྒྲུབ་པའི་མི་ལུས་ནི་སྤྱིར་བཏང་གི་མི་ལུས་ཙམ་གྱིས་མི་ཆོག་པར་དལ་འབྱོར་བཅོ་བརྒྱད་དང་ལྡན་པ་དགོས་ལ། དེ་དག་རེ་རེ་ཡང་ཤིན་ཏུ་རྙེད་དཀའ་བ་ཡིན་ལ། ཚོགས་ཆོས་ཐམས་ཅད་འཛོམས་པ་ནི་དེ་ལས་ཀྱང་སྨོས་མི་དགོས་པ་སྟེ། ཧ་ཅང་ཐོབ་དཀའ་བའོ།། དཔེ་སྲིད་དཀའ་བས་རྙེད་དཀའ་བ་ནི་རྒྱ་མཚོར་སྐྱོད་པའི་གཉའ་ཤིང་བུ་ག་གཅིག་པ་ཞིག་ཡོད་པ་ལ། མཐིལ་ན་རུས་སྦལ་ལོང་བ་ཞིག་ཡོད་པ་དེ་ལོ་བརྒྱ་རེའི་མཚམས་ནས་མཚོ་ཁར་མགོ་བོ་འདེགས་ཙམ་རེ་བྱེད་ཀྱི་གཞན་ཕལ་ཆེར་འོག་ཏུ་ཉལ་བ་ཞིག་ཡོད། དེ་ལྟར་གཉའ་ཤིང་དེའི་བུ་གར་རུས་སྦལ་མགྲིན་པ་ཚུད་པ་ནི་སྲིད་མཐའ་ཙམ་ཞིག་སྟེ། དེ་ལས་ཀྱང་ངན་སོང་ནས་མི་ལུས་ཐོབ་པ་ཆེས་དཀའ་བར་གསུངས། དེའང་རྒྱ་མཚོ་ནི་ཁམས་གསུམ་གྱི་འཁོར་བ། གཉའ་ཤིང་ནི་སངས་རྒྱས་ཀྱི་བསྟན་པ། གཉའ་ཤིང་རྒྱ་མཚོ་རུ་ངེས་མེད་སྐྱོད་པ་ནི་སངས་རྒྱས་བསྟན་པ་གནས་གང་དུ་དར་བའི་ངེས་པ་མེད་པ། རུས་སྦལ་ནི་རང་། ལོང་བ་ནི་ནི་མ་རིག་པའི་བསྒྲིབ་པ། ཕལ་ཆེར་འོག་ཏུ་བསྡད་པ་ནི་ཤས་ཆེར་ངན་སོང་དུ་གནས་པ། ལོ་བརྒྱ་རེའི་མཚམས་ནས་མཚོ་ཁར་ཡུད་ཙམ་རེ་བུད་པ་ནི་བརྒྱ་ལམ་ན་མི་ལུས་ཙམ་རེ་ཐོབ་པ། བུ་ག་དང་མགྲིན་པ་ལྷན་ཅིག་ཕྲད་དཀའ་བ་ནི་བསྟན་པ་དང་མཇལ་དཀའ་བ། གཉའ་ཤིང་བུ་ག་གཅིག་པ་ནི་བསྟན་པར་འཇུག་པའི་སྒོ་སྐྱབས་འགྲོ་ཁོ་ན། བུ་གར་ཆུད་ཚེ་འོག་ཏུ་མི་འགྲོ་བ་ནི་བསྟན་དང་མཇལ་ན་ངན་སོང་དུ་མི་ལྷུང་བ་བཅས་ཀྱི་དཔེའོ། །དེ་བཞིན་ངན་འགྲོ་ནས་ཤི་འཕོས་ནས་ངན་འགྲོར་ཕྱིར་སྐྱེས་པ་ནི་ས་ཆེན་པོའི་རྡུལ་དང་། ངན་འགྲོ་ནས་ཤི་འཕོས་ནས་བདེ་འགྲོར་སྐྱེ་བ་ནི་སེན་མོའི་རྩེ་མོས་བླངས་པའི་རྡུལ། བདེ་འགྲོ་ནས་ཤི་འཕོས་ཏེ་ངན་འགྲོར་སྐྱེ་བ་ནི་ས་ཆེན་པོའི་རྡུལ་དང་། བདེ་འགྲོ་ནས་ཤི་འཕོས་ཏེ་བདེ་འགྲོར་སྐྱེ་བ་ནི་ཕྱག་སེན་རྩེ་མོའི་རྡུལ་དང་འདྲ་ཞེས་གསུངས་པ་ལྟ་བུའོ། །སྐབས་འདིར་དེང་གི་མི་ཁ་ཅིག་གིས་ད་ལྟར་འཛམ་གླིང་གི་མི་གྲངས་ནི་ལོ་ངོ་ལྔ་བཅུའི་སྔོན་གྱི་གྲངས་ཀ་ལས་ལྡབ་གཅིག་འཕར་ཏེ་དུང་ཕྱུར་བདུན་ཅུ་ལྷག་སོང་པ་མ་ཚད། ད་དུང་མུ་མཐུད་ནས་ཇེ་མང་དུ་འགྲོ་བཞིན་ཡོད་པས་མི་ལུས་ཐོབ་པ་ལ་དཀའ་རྒྱུ་ཅི་ཡོད་ཅེས་བརྗོད་ཀྱང་། སྤྱིར་དུང་ཕྱུར་བདུན་ཅུ་ཞེས་པ་མིའི་རིགས་རང་ལ་བལྟོས་ན་མང་བ་སྣང་ཡང་སེམས་ཅན་གཞན་ལ་བལྟོས་ན་གྲོག་མཁར་གཅིག་ཏུ་འཚོ་བའི་གྲོག་མའི་ཚོགས་ལའང་དོ་བ་མ་ཡིན་ཞིང་། ལྷག་ཏུ་འདིར་རྙེད་དཀའ་བར་བརྗོད་པ་ནི་དེ་ལྟ་བུའི་སྤྱིར་བཏང་ཙམ་གྱི་མི་ལུས་མ་ཡིན་པར་དལ་འབྱོར་གྱི་ཁྱད་ཆོས་བཅོ་བརྒྱད་དང་ལྡན་པའི་མི་ལུས་སོ།།
ལན། མདོར་དྲིལ་ན། ད་རེས་མི་ལུས་ཁྱད་པར་བ་ཞིག་ཐོབ་པའི་སྐབས་འདིར་མ་མཐའ་ཡང་ཕྱི་མར་ངན་སོང་དུ་མི་ལྷུང་བའི་ཐབས་ཞིག་བསྒྲུབ་དགོས་པས། དེ་དཀོན་མཆོག་རིན་པོ་ཆེན་རྣམ་པ་གསུམ་པོ་མཁྱེན་སྙམ་དུ་སྐྱབས་འགྲོ་བཞི་སྐོར་དང་། སངས་རྒྱས་ཆོས་ཚོགས་མ་ལྟ་བུའམ།མ་མཐའང་བླ་མ་ཡི་དམ་དཀོན་མཆོག་གསུམ་ལ་སྐྱབས་སུ་མཆིའོ་ཞེས་པ་ངག་ནས་འདོན་པ་དང་། སྙིང་ཐག་པ་ནས་དྲན་པར་བྱས་ཏེ་དད་གུས་ཀྱིས་སྐྱབས་འགྲོའི་བསླབ་བྱ་རྣམས་བསྲུང་ཅི་ཐུབ་དང་། གཙོ་བོ་ལས་འབྲས་ཀྱི་བླང་དོར་ལ་ཅི་ནུས་སུ་འབད་ན་དལ་འབྱོར་ཐོབ་པ་དོན་ལྡན་དུ་བྱས་པ་ཡིན་ནོ།།
ལན། སྤྱིར་སྐྱེས་བུ་ཞེས་པ་སེམས་ཅན་ཡིན་ནོ་ཅོག་ལ་འཇུག་ཀྱང་། འདིར་འཇིག་རྟེན་ཕྱི་མ་ཕན་ཆད་ཀྱི་དོན་སྒྲུབ་པའི་ནུས་པ་དང་ལྡན་པས་སྐྱེས་བུ་ཞེས་བྱ་ཞིང་།ཚེ་འདི་ཙམ་དོན་དུ་གཉེར་བ་ལ་འདིར་བསྟན་པའི་སྐྱེས་བུ་ཞེས་མི་བྱའོ། །དེ་ལྟ་བུའི་སྐྱེས་བུ་གསུམ་ཀ་ལ་ཀུན་སློང་འཆོས་པ་དང་སྒྲུབ་པ་གཉིས་གཉིས་ཡོད་ལ། འཆི་བ་མི་རྟག་པ་དང་། ངན་འགྲོའི་སྡུག་བསྔལ་བསྒོམ་པ་གཉིས་སྐྱེས་བུ་ཆུང་ངུའི་ཀུན་སློང་འཆོས་པ་དང་། སྐྱབས་འགྲོ་དང་། ལས་འབྲས་གཉིས་སྐྱེས་བུ་ཆུང་ངུའི་སྒྲུབ་པ་དངོས་ཡིན། སྡུག་ཀུན་གྱི་ཉེས་དམིགས་བསམས་ནས་འཁོར་བ་ལ་སྐྱོ་བའི་ཡིད་འབྱུང་དང་།ཐར་པའི་གོ་འཕང་ཐོབ་འདོད་ཀྱི་ངེས་འབྱུང་གི་བསམ་པ་བསྐྱེད་པ་ནི་སྐྱེས་བུ་འབྲིང་གི་ཀུན་སློང་འཆོས་པ་དང་། ཐར་པའི་གོ་འཕང་ཐོབ་ཕྱིར་དུ་ལམ་བསླབ་པ་གསུམ་ལ་བསླབ་པ་ནི་སྐྱེས་བུ་འབྲིང་གི་སྒྲུབ་པ་དངོས་ཡིན། མར་ཤེས་དྲིན་དྲན་བྱམས་སྙིང་རྗེ་སོགས་བསྐྱེད་ནས་བྱང་ཆུབ་མཆོག་ཏུ་སེམས་བསྐྱེད་པ་སྐྱེས་བུ་ཆེན་པོའི་ཀུན་སློང་འཆོས་པ་དང་། རྒྱལ་སྲས་ཀྱི་སྤྱོད་པ་ཕྱིན་དྲུག བསྡུ་བཞི། ལམ་རིམ་པ་གཉིས་སོགས་སློབ་པ་ནི་སྐྱེས་བུ་ཆེན་པོའི་སྒྲུབ་པ་དངོས་སོ། །སྐྱེས་བུ་གསུམ་གྱི་ལམ་ལ་སྒྲུབ་བྱེད་དང་། བསྒྲུབ་བྱ། གྲུབ་འབྲས་གསུམ་སོ་སོར་སྦྱར་ན། མི་རྟག་པ་དང་ངན་འགྲོའི་ཉེས་དམིགས་སེམས་པ་གཉིས་སྒྲུབ་བྱེད་ཡིན་ཏེ། དང་པོས་ཚེ་འདི་སྣང་གི་ཞེན་པ་འགོག གཉིས་པས་ཚེ་ཕྱི་མར་མངོན་མཐོའི་རྟེན་བཟང་ཁྱད་པར་ཅན་ཐོབ་འདོད་བསྐྱེད་པའི་ཕྱིར། ཚེ་ཕྱི་མར་རྟེན་བཟང་ཁྱད་པར་ཅན་ཐོབ་པར་འདོད་ནས་ཆོས་སྒྲུབ་འདོད་ཀྱི་བསམ་པ་ཤུགས་དྲག་བསྐྱེད་པ་ནི་བསྒྲུབ་བྱ། ངན་འགྲོའི་འཇིགས་པ་ལས་སྐྱོབ་པ་དང། ནང་པ་སངས་རྒྱས་པའི་གྲལ་དུ་ཚུད་པའི་ཕྱིར་སྐྱབས་འགྲོ་རྣམ་དག་བྱེད་པ་དང་། ཚེ་ཕྱི་མའི་རྟེན་བཟང་ཁྱད་པར་ཅན་ཐོབ་ཕྱིར་མི་དགེ་བཅུ་སྤོང་གི་ཚུལ་ཁྲིམས་བཞིན་དུ་སྲུང་བ་ནི་གྲུབ་འབྲས་ཏེ། དེ་ལྟར་སྒྲུབ་བྱེད་དང་།བསྒྲུབ་བྱ། གྲུབ་འབྲས་གསུམ་ལ་བརྟེན་ནས་ཚེ་ཕྱི་མའི་མངོན་མཐོའི་རྟེན་བཟང་ཁྱད་པར་ཅན་ཐོབ་པ་ནི་སྐྱེས་བུ་ཆུང་ངུའི་འདོད་དོན་མཐར་ཐུག་གྲུབ་པ་ཡིན་ནོ། །གྲུ་དོན་དུ་གཉེར་པ་ནི་གྲུ་ལ་ཆགས་པ་མ་ཡིན་པར། ཆུའི་ཕ་རོལ་དུ་འགྲོ་བའི་དགོས་པ་མཐོང་ནས་དོན་དུ་གཉེར་པ་བཞིན་རྟེན་བཟང་དོན་དུ་གཉེར་བ་ནི་དེར་ཆགས་ནས་དོན་དུ་གཉེར་བ་མ་ཡིན་པར་ཤེས་དགོས་སོ།།འཁོར་བའི་ཉེས་དམིགས་ལ་བསམས་ནས་དེ་ལ་སྐྱོ་བ་ཤུགས་དྲག་ཏུ་བསྐྱེད་པའི་ཡིད་འབྱུང་གི་བསམ་པ་ནི་སྒྲུབ་བྱེད་དང་། ཐར་བའི་གོ་འཕང་ཐོབ་འདོད་ཀྱི་ངེས་འབྱུང་གི་བསམ་པ་ཤུགས་དྲག་བསྐྱེད་པ་ནི་བསྒྲུབ་བྱ། ལམ་བདེན་བསླབ་པ་གསུམ་ལ་བསླབ་པ་ནི་གྲུབ་འབྲས་ཏེ། དེ་ལྟར་སྒྲུབ་བྱེད་དང་། བསྒྲུབ་བྱ། གྲུབ་འབྲས་གསུམ་ལ་བརྟེན་ནས་ཐར་བའི་གོ་འཕང་ཐོབ་པ་ན་སྐྱེས་བུ་འབྲིང་གི་འདོད་དོན་མཐར་ཐུག་གྲུབ་པ་ཡིན་ནོ། །བཏང་སྙོམས་ནས་ལྷག་བསམ་གྱི་བར་དུ་སྒྲུབ་བྱེད་དང་།བྱང་ཆུབ་ཀྱི་སེམས་རིན་པོ་ཆེ་ནི་བསྒྲུབ་བྱ། བྱང་ཆུབ་ཀྱི་སེམས་ཀྱིས་ཀུན་ནས་བསླངས་ཏེ་རྒྱལ་སྲས་ཀྱི་སྤྱོད་པ་ཕྱིན་དྲུག་དང་། བསྡུ་བཞི། ལམ་རིམ་པ་གཉིས་སོགས་ལ་ཚུལ་བཞིན་དུ་བསླབ་པ་ནི་གྲུབ་འབྲས། དེ་ལྟར་སྒྲུབ་བྱེད། བསྒྲུབ་བྱ། གྲུབ་འབྲས་གསུམ་ལ་བརྟེན་ནས་གཞན་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པ་ནི་སྐྱེས་བུ་ཆེན་པོ་རྣམས་ཀྱི་འདོད་དོན་མཐར་ཐུག་གྲུབ་པ་ཡིན་ནོ།།གྲངས་ངེས་པ་ལ་ལྔ་ལས། དང་པོ། ཉམས་སུ་ལེན་པ་པོའི་རྟེན་གྱི་གང་ཟག་ལ་བལྟོས་ནས་སྐྱེས་བུ་གསུམ་གྱི་ལམ་དུ་གྲངས་ངེས་པ་ནི། སྐྱེས་བུ་གསུམ་དུ་དབྱེ་བ་ནི་གཞན་གང་གི་སྒོ་ནས་ཀྱང་དབྱེ་བ་མ་ཡིན་པ་བསམ་པ་ཀུན་སློང་ཆེ་ཆུང་གི་སྒོ་ནས་དབྱེ་བ་ཡིན་ལ།གང་ཟག་གི་རིགས་ལ་ཚེ་འདི་ཙམ་དོན་དུ་གཉེར་བ་དང་། ཚེ་ཕྱི་མའི་འཁོར་བའི་མངོན་མཐོ་ཙམ་དོན་དུ་གཉེར་བ། འཁོར་བ་ལ་བློ་ལོག་ནས་རང་དོན་དུ་ཐར་བ་ཙམ་དུ་དོན་གཉེར་པ། རང་དོན་ཡལ་བར་དོར་ནས།གཞན་དོན་དུ་རྫོགས་བྱང་དོན་དུ་གཉེར་བ་བཞི་ལས་མ་འདས་པས། དང་པོ་གཉིས་ནི་སྐྱེས་བུ་ཆུང་བ་དང་། གསུམ་པ་སྐྱེས་བུ་འབྲིང་། བཞི་པ་ནི་སྐྱེས་བུ་ཆེན་པོ་ཡིན་ནོ། །གཉིས་པ། ཉམས་སུ་བླང་བྱའི་ཆོས་ལ་བལྟོས་ནས་གྲངས་ངེས་པ་ནི། སངས་རྒྱས་ཀྱི་ཆོས་གསུངས་པ་ཐམས་ཅད་སེམས་ཅན་གྱི་དོན་དུ་ཁོ་ན་སྒྲུབ་པར་བྱེད་པ་ཡིན་ལ། དོན་ལ་གཉིས་ཏེ། གནས་སྐབས་མངོན་མཐོ་དང་མཐར་ཐུག་ངེས་ལེགས་སོ། གནས་སྐབས་ཀྱི་མངོན་མཐོ་སྒྲུབ་པ་ལས་བརྩམས་ཏེ་ཇི་སྙེད་གསུངས་པ་ཐམས་ཅད་སྐྱེས་བུ་ཆུང་ངུ་དངོས་སམ། ཆུང་ངུ་དང་ཐུན་མོང་བའི་ཆོས་སྐོར་དུ་འདུ་བ་དང་། ངེས་ལེགས་ལ་གཉིས་ཏེ། འཁོར་བ་ལས་གྲོལ་བ་ཙམ་དང་། ཐམས་ཅད་མཁྱེན་པའི་གོ་འཕང་ངོ་། དེ་ལ་ཉན་ཐོས་དང་། རང་སངས་རྒྱས་ཀྱི་ཐེག་པ་ལས་བརྩམས་ཏེ་ཇི་སྙེད་གསུངས་པ་ཐམས་ཅད་ནི་སྐྱེས་བུ་འབྲིང་ངམ། འབྲིང་དང་ཐུན་མོང་བའི་ཆོས་སྐོར་དུ་འདུ་བ་དང་། རྣམ་མཁྱེན་སྒྲུབ་པའི་ཐབས་ནི་གཉིས་ཏེ། གསང་སྔགས་ཀྱི་ཐེག་པ་ཆེན་པོ་དང་། ཕ་རོལ་ཏུ་ཕྱིན་པའི་ཐེག་པ་ཆེན་པོའོ། །དེ་གཉིས་ནི་སྐྱེས་བུ་ཆེན་པོའི་ཆོས་སྐོར་དུ་འདུ་བས་ཉམས་ལེན་གྱི་རིམ་པ་དེ་ལ་སྐྱེས་བུ་གསུམ་གྱི་རིམ་པ་གསུམ་ཡོད་དོ། །གསུམ་པ། སེམས་འདུལ་བའི་རིམ་པ་ལ་བལྟོས་པའི་གྲངས་ངེས་པ་ནི།འདི་ལ་ཞེན་ཅིང་འདུལ་བའི་སེམས་འདུལ་བྱེད་སྐྱེས་བུ་ཆུང་དང་ཐུན་མོང་ལམ་གྱི་རིམ་པ་དང་། འཁོར་བ་ལ་ཞེན་ཞིང་ཆགས་པའི་སེམས་འདུལ་བྱེད་སྐྱེས་བུ་འབྲིང་དང་ཐུན་མོང་བའི་ལམ་གྱི་རིམ་པ། རང་དོན་ལ་ཞེན་ཞིང་ཆགས་པའི་སེམས་འདུལ་བྱེད་སྐྱེས་བུ་ཆེན་པོའི་ལམ་གྱི་རིམ་པ་བཅས་གསུམ་དུ་གྲངས་ངེས་སོ། །བཞི་པ། སྤང་བྱ་ཉོན་མོངས་ལ་བལྟོས་པའི་གྲངས་ངེས་ནི་སྤང་བྱའི་ཉོན་མོངས་ཐམས་ཅད་དུག་གསུམ་གྱི་ཁོངས་སུ་འདུ་ཞིང་། དེའི་ནང་ནས་འདོད་ཆགས་ལ་ཡང་ཚེ་འདི་ལ་ཞེན་ཞིང་ཆགས་པ་དང་འཁོར་བ་ལ་ཞེན་ཞིང་ཆགས་པ་གཉིས་ངེས་པས་དེ་གཉིས་ཀྱི་གཉེན་པོ་ཆུང་འབྲིང་གི་ཐུན་མོང་བའི་ལམ་གྱི་རིམ་པ། ཉོན་མོངས་ཞེ་སྡང་གི་གཉེན་པོ་སྐྱེས་བུ་ཆེན་པོའི་བྱམས་སྙིང་རྗེ་བྱང་ཆུབ་ཀྱི་སེམས་སོགས་ཐབས་ཀྱི་ཆ་རྣམས། ཉོན་མོངས་གཏི་མུག་གི་གཉེན་པོ་ཤེས་རབ་ཀྱི་ཆ་བདག་མེད་རྟོགས་པའི་ཤེས་རབ་རྣམས་གྲངས་ངེས་སོ། ལྔ་པ།འབྲས་བུ་ལ་བལྟོས་པའི་གྲངས་ངེས་ནི། ཐོབ་བྱའི་འབྲས་བུ་ལ་མངོན་མཐོ་ངེས་ལེགས་གཉིས་སུ་གྲངས་ངེས་ལ། མངོན་མཐོ་ཐོབ་བྱེད་ཀྱི་ཐབས་ཆུང་ངུ་དང་ཐུན་མོང་བའི་ལམ་གྱི་རིམ་པ། ངེས་ལེགས་ལ་གཉིས་ལས། ཐར་བའི་གོ་འཕང་ཐོབ་བྱེད་ཀྱི་ཐབས་སྐྱེས་བུ་འབྲིང་དང་ཐུན་མོང་བའི་ལམ་གྱི་རིམ་པ། ཐམས་ཅད་མཁྱེན་པ་ཐོབ་བྱེད་ཀྱི་ཐབས་སྐྱེས་བུ་ཆེན་པོའི་ལམ་གྱི་རིམ་པ་བཅས་གསུམ་དུ་གྲངས་ངེས་སོ། །སྐྱེས་བུ་གསུམ་གྱི་ལམ་གྱི་གོ་རིམ་ངེས་པ་ནི་སྐྱེས་བུ་གསུམ་གྱི་ལམ་སྔ་མ་སྔ་མ་རྒྱུ་དང་། ཕྱི་མ་ཕྱི་མ་འབྲས་བུ་ཡིན་པས་རྒྱུ་འབྲས་དོན་གྱི་གོ་རིམ་ངེས། གདུལ་བྱ་རྣམས་ལ་སྐྱེས་བུ་ཆུང་ངུ་དང་ཐུན་མོང་བའི་ལམ་གྱི་རིམ་པ་བསྟན་ནས་ཚེ་འདིའི་ཞེན་པ་བཟློག་ཏུ་བཅུག་ནས་ཕྱི་མ་དོན་དུ་གཉེར་བའི་བློ་སྐྱེད།སྐྱེས་བུ་འབྲིང་དང་ཐུན་མོང་བའི་ལམ་གྱི་རིམ་པ་བསྟན་ནས་འཁོར་བ་ལ་ཞེན་ཞིང་ཆགས་པ་བཟློག་ནས་ཐར་བ་དོན་གཉེར་གྱི་བློ་སྐྱེད། སྐྱེས་བུ་ཆེན་པོའི་ལམ་གྱི་རིམ་པ་བསྟན་ནས་རང་དོན་ཡིད་བྱེད་ཀྱི་བློ་བཟློག་ནས་གཞན་དོན་རྫོགས་བྱང་དོན་གཉེར་གྱི་བློ་སྐྱེད་དགོས་པས་བཤད་པའི་གོ་རིམ་ངེས། དང་པོར་མངོན་མཐོའི་རྟེན་བཟང་ཁྱད་པར་ཅན་ཐོབ། དེ་ནས་ཐར་པའི་གོ་འཕང་ཐོབ། དེའི་རྗེས་རྫོགས་པའི་སངས་རྒྱས་ཀྱི་གོ་འཕང་ཐོབ་དགོས་པས་འབྲས་བུ་ལ་བལྟོས་པའི་གོ་རིམ་ཡང་ངེས་སོ། །
ལན། སྐྱེས་བུ་ཆུང་འབྲིང་གཉིས་ཀྱི་ཆོས་སྐོར་དག་སྐྱེས་བུ་ཆེན་པོའི་སྔོན་འགྲོ་ཡིན་ན་ཚང་མ་ལ་སྐྱེས་བུ་ཆེན་པོའི་ལམ་གྱི་རིམ་པ་ཞེས་གཅིག་བྱས་ན་ཆོག་པས། ཅིའི་ཕྱིར་སྐྱེས་བུ་ཆེ་འབྲིང་ཆུང་གསུམ་གྱི་ལམ་རིམ་པ་གསུམ་དུ་ཕྱེ་ཞེ་ན། དེ་ལྟར་ཕྱེ་བ་ལ་དགོས་པ་ཆེན་པོ་གཉིས་ཡོད་དེ། དང་པོ་གལ་ཏེ་ཚང་མ་ལ་སྐྱེས་བུ་ཆེན་པོ་ཞེས་གཅིག་ཏུ་བྱས་ན་སྐྱེས་བུ་ཆུང་འབྲིང་དང་ཐུན་མོང་བའི་བློ་མ་སྐྱེས་པ་རྣམས་ཀྱང་སྐྱེས་བུ་ཆེན་པོར་ཁས་འཆེ་བས་དེ་དག་གི་ང་རྒྱལ་གཞོམ་པ་དང་། གཉིས་ནི་སྐྱེས་བུ་ཆེ་འབྲིང་གཉིས་ཀྱི་ལམ་ལ་བློ་སྦྱོང་བ་དག་གིས་ཀྱང་ཐར་བ་དང་མངོན་མཐོའི་དོན་གཉེར་དགོས་པས་སྐྱེས་བུ་ཆེ་འབྲིང་གཉིས་ཀྱི་གང་ཟག་ལ་དེ་གཉིས་ཀྱི་བསམ་པ་སྦྱོང་བ་བསྟན་པ་སྐྱོན་མེད་ཡོན་ཏན་བསྐྱེད་པ་དང་། སྐྱེས་བུ་ཆུང་ངུ་བ་ཡིན་ན་སྐྱེས་བུ་ཆེ་འབྲིང་གི་བློ་ལ་སྦྱངས་ཀྱང་མི་སྐྱེ་ལ། སྐྱེས་བུ་ཆུང་ངུའི་བློ་ཡང་དོར་བས་གང་ཡང་མི་སྐྱེ་བའི་ཕྱིར་བློ་རབ་འབྲིང་ཐ་གསུམ་ལ་ཕན་ཆེ་བ་བཅས་གྱིས་སོ། །སྤྱིར་བཏང་སྐྱེས་བུ་ཆུང་ངུ་ལ་ཚེ་འདིའི་དོན་ཁོ་ན་ལྷུར་ལེན་བྱེད་པ་ཞིག་དང་། ཚེ་ཕྱི་མ་ལྷུར་ལེན་བྱེད་པ་གཉིས་ཡོད་པ་ལས་འདིའི་སྐྱེས་བུ་ཆུང་ངུ་ནི་ཚེ་ཕྱི་མ་ལྷུར་ལེན་པ་ལའོ། །
ལན། སྐྱེས་བུ་ཆེན་པོའི་ཆོས་བདག་ནི་མྱུར་མཛད་ཡེ་ཤེས་ཀྱི་མགོན་པོ་དང་།སྐྱེས་བུ་འབྲིང་གི་ཆོས་བདག་ནི་རྣམ་སྲས། སྐྱེས་བུ་ཆུང་ངུའི་ཆོས་བདག་ནི་གཤིན་རྗེ་བཅས་ཡིན། དེ་སོ་སོ་སྐྱེས་བུ་ཆེན་འབྲིང་ཆུང་གི་ཆོས་བདག་ཏུ་བཞག་པའི་རྒྱུ་མཚན་ནི། མྱུར་མཛད་ཡེ་ཤེས་མགོན་པོ་ནི་རྒྱལ་ཀུན་སྙིང་རྗེའི་རང་གཟུགས་སྤྱན་རས་གཟིགས་དངོས་ཡིན་པས། འདི་ཉིད་ཆོས་སྐྱོང་དུ་བསྟེན་ན་སྐྱེས་བུ་ཆེན་པོའི་སྐབས་སྙིང་རྗེ་སྐྱེ་མྱུར་བ་ལ་གནད་ཆེ་བ་དང་།འབྲིང་གི་དུས་བསླབ་པ་གསུམ་དང་། ཁྱད་པར་དུ་ཚུལ་ཁྲིམས་ཀྱི་བསླབ་པ་གཙོ་བོར་ཉམས་སུ་ལེན་དགོས།རྒྱལ་ཆེན་རྣམ་སྲས་ཀྱིས་སྟོན་པའི་སྤྱན་སྔ་ན་སྡེ་སྣོད་གསུམ་ལས་འདུལ་བ་དང་།བསླབ་པ་གསུམ་ལས་ཚུལ་ཁྲིམས་ཀྱི་བསླབ་པར་སྲུང་བ་ཞལ་གྱིས་བཞེས་ཡོད་སྟབས་འདི་ཉིད་ཆོས་སྐྱོང་དུ་བསྟེན་ན། དེ་ལྟ་བུའི་ལམ་རྒྱུད་ལ་སྐྱེ་བ་ལ་གནད་ཆེ་བ་དང་། ཆོས་རྒྱལ་གཤིན་རྗེ་ནི་སྐྱེ་འགྲོ་ཀུན་ལ་མི་རྟག་པ་སྟོན་ཅིང་དགེ་སྡིག་དང་ལས་འབྲས་ཀྱི་རྣམ་དབྱེ་སྟོན་པ་པོ་ཡིན་པས། འདི་ཆོས་སྐྱོང་དུ་བསྟེན་ན་མི་རྟག་ལས་འབྲས་སོགས་སྐྱེས་བུ་ཆུང་ངུའི་རྟོགས་པ་རང་རྒྱུད་ལ་སྐྱེ་སླ་བ་ཡིན་པ་བཅས་ཀྱིས་སོ།།
ལན། སྐྱེས་བུ་ཆུང་ངུའི་འབྲས་བུ་ནི་མངོན་མཐོ་ཐོབ་པ་ཡིན་པས། དེའི་ལམ་ལ་སྐྱེས་བུ་ཆེ་འབྲིང་ཆུང་གསུམ་ཚང་མས་སྦྱོང་དགོས་པས་སྐྱེས་བུ་གསུམ་ཀའི་ཐུན་མོང་བ་ཡིན་པ་དང་།སྐྱེས་བུ་འབྲིང་གི་འབྲས་བུ་ནི་ཐར་བ་ཐོབ་པ་ཡིན་པས་དེའི་ལམ་ལ་སྐྱེས་བུ་ཆེན་པོས་ཀྱང་སྦྱོང་དགོས་སྟབས་སྐྱེས་བུ་འབྲིང་གི་ལམ་ནི་སྐྱེས་བུ་ཆེན་པོ་དང་སྐྱེས་བུ་འབྲིང་གཉིས་ཀྱི་ཐུན་མོང་བ་ཡིན་པས་དེ་དག་ལ་ཐུན་མོང་བ་ཞེས་བརྗོད་པ་དང་། སྐྱེས་བུ་ཆེན་པོའི་ལམ་ནི་སྐྱེས་བུ་ཆེ་བའི་གང་ཟག་ཁོ་ན་ལས་ཆུང་འབྲིང་གཉིས་ཀྱིས་སྦྱོང་མི་དགོས་པས་ཐུན་མོང་དུ་མི་འགྱུར་བས་ཐུན་མོང་བ་ཞེས་མི་བརྗོད་དེ། དཔེར་ན་དཀར་མཛེས་ནས་སྡེ་དགེ་དང་། ཆབ་མདོ། ལྷ་ས་སོ་སོར་འགྲོ་དགོས་པའི་མི་གསུམ་མཉམ་དུ་འགྲོ་བ་ལ་མཚོན་ན། དཀར་མཛེས་ནས་སྡེ་དགེའི་བར་གྱི་ལམ་ནི་གསུམ་ཀ་འགྲོ་དགོས་པས་གསུམ་ཀའི་ཐུན་མོང་དུ་འགྱུར་བ་དང་། སྡེ་དགེ་ནས་ཆབ་མདོའི་བར་གྱི་ལམ་ལ་ཆབ་མདོ་དང་ལྷ་སར་འགྲོ་བའི་མི་གཉིས་ཀ་འགྲོ་དགོས་པས་དེ་གཉིས་ཀྱི་ཐུན་མོང་དུ་འགྱུར་ལ། ཆབ་མདོ་ནས་ལྷ་སའི་བར་གྱི་ལམ་ནི་ལྷ་སར་འགྲོ་བའི་མི་ཁོ་ན་དེ་འགྲོ་དགོས་པས་གཞན་དང་ཐུན་མོང་དུ་མི་འགྱུར་བ་ལྟ་བུའོ།།
ལན། འཆི་བ་མ་དྲན་ན་ཉེས་དམིགས་འདི་ལྟར་འབྱུང་བ་སྟེ། དམ་པའི་ལན།ཆོས་མི་དྲན་པ། ཆོས་དྲན་ཀྱང་མི་སྒྲུབ་པ། ཆོས་བསྒྲུབས་ཀྱང་རྣམ་དག་མི་སྒྲུབ་པ། སྒྲུབ་པ་ལ་ནན་ཏན་དང་བྲལ་བ། རང་ཉིད་མ་རུང་བར་བྱེད་པ། འཆི་ཁར་འགྱོད་བཞིན་དུ་འཆི་དགོས་པ་བཅས་དྲུག་གོ །
ལན། འཆི་བ་དྲན་པའི་ཕན་ཡོན་ནི་དོན་ཆེ་བ། སྟོབས་ཆེ་བ། ཐོག་མར་ཆོས་ལ་འཇུག་པའི་རྒྱུ་བྱེད་པ། བར་དུ་ཆོས་ལ་བརྩོན་པར་བསྐུལ་བའི་རྐྱེན་བྱེད་པ། ཐ་མར་འབྲས་བུ་རྫོགས་ཏེ་ཆོས་མཐར་ཕྱིན་པར་བྱེད་པ། འཆི་ཁར་དགའ་བཞིན་སྤྲོ་བཞིན་དུ་འཆི་བ་བཅས་དྲུག་གོ །མདོར་བསྡུས་ན་བློས་མི་འཆི་བའི་ཕྱོགས་འཛིན་པ་ནི་རྒུད་པ་ཀུན་གྱི་སྒོ་དང་། དེའི་གཉེན་པོ་འཆི་བ་དྲན་པ་ནི་ཕུན་སུམ་ཚོགས་པ་ཐམས་ཅད་ཀྱི་སྒོ་ཡིན་ནོ། །
ལན། རང་གི་གཉེན་སོགས་དང་བྲལ་བར་དོགས་ནས་འཆི་བར་སྐྲག་པ་ནི་སྐྱེས་བུའི་ལམ་ལ་མ་སྦྱངས་པའི་འཆི་བ་ལ་སྐྲག་ལུགས་ཡིན་ཞིང་སྐབས་འདིའི་འཆི་བ་ལ་སྐྲག་པ་ནི་མ་ཡིན་ནོ། །སྤྱིར་བཏང་ལས་དང་ཉོན་མོངས་དབང་གིས་ལུས་བླངས་པ་ཞིག་ཡིན་ན་ཐམས་ཅད་མཐར་འཆི་དགོས་པས་ཚང་མ་འཆི་རྒྱུ་ལ་སྐྲག་པ་བསྐྱེད་ལ་རེ་ཞིག་ལ་འགོག་ཀྱང་མི་ནུས་ཤིང་།སྐྲག་པ་དེས་ཆོས་བསྒྲུབ་པ་ལ་ཕན་ཐོགས་ཀྱང་གང་ཡང་མེད། འདིར་བརྗོད་པའི་འཆི་བ་དྲན་པའི་བློ་ནི་ངན་འགྲོའི་རྒྱུ་མ་འགོག་པ་དང་མངོན་མཐོ་ངེས་ལེགས་ཀྱི་རྒྱུ་མ་བསྒྲུབས་པས་འཆི་བ་ལ་སྐྲག་པ་ཞིག་ལ་ཟེར་ཏེ།དེ་ལྟ་བུའི་སྐྲག་པ་བསྐྱེད་ན་གསོན་པའི་དུས་སུ་ངན་འགྲོའི་རྒྱུ་འགོག་པ་དང་མངོན་མཐོ་ངེས་ལེགས་ཀྱི་རྒྱུ་བསྒྲུབ་པར་འགྱུར་བ་དང་། བསྒྲུབས་ན་འཆི་ཁར་མི་སྐྲག་པར་བྱ་བ་ཡིན་ལ། མ་བསྒྲུབས་ན་སྤྱིར་འཁོར་བ་ལས་མི་ཐར་ཞིང་། ཁྱད་པར་དུ་ངན་འགྲོར་ལྟུང་བས་འཇིགས་ཏེ་འཆི་དུས་འགྱོད་པས་གདུང་བར་འགྱུར་བའོ། །
ལན། འཆི་བ་མི་རྟག་པ་དྲན་པའི་སྒོམ་ཚུལ་ལ་དོན་བསྡུས་ན་རྩ་བ་གསུམ་དང་རྒྱུ་མཚན་དགུ ཐག་གཅོད་དགོས་པ་གསུམ་བཅས་ཀྱི་སྒོ་ནས་བསྒོམ་དགོས་སོ། །
ལན། ངེས་པར་འཆི་བ་བསམ་པ་དང་། ནམ་འཆི་ངེས་མེད་བསམ་པ། འཆི་དུས་ཆོས་མ་གཏོགས་གཞན་གང་གིས་ཀྱང་མི་ཕན་པར་བསམ་པ་བཅས་གསུམ་སྟེ། དེ་དག་ལས་གལ་ཆེ་ཤོས་ནི་ནམ་འཆི་ངེས་མེད་བསམ་པའོ།འོ། །
ལན། དང་པོ་ངེས་པར་འཆི་བ་བསམ་པའི་རྒྱུ་མཚན་གསུམ་ནི། འཆི་བདག་ངེས་པར་ཡོང་ལ་འཆི་རྐྱེན་གང་གིས་ཀྱང་བཟློག་ཏུ་མེད་པ་དང་། ཚེ་ཉིན་རེ་ཉིན་རེ་བཞིན་ཟད་ནས་འགྲོ་ཞིང་དེ་ལ་ཁ་སྣོན་བྱེད་ཐབས་མེད་པ། གསོན་པའི་ཚེ་ཡང་ཆོས་བྱེད་ཁོམ་མེད་པར་འཆི་བ་བཅས་སོ།།གཉིས་པ་ནམ་འཆི་ངེས་མེད་བསམས་པའི་རྒྱུ་མཚན་གསུམ་ནི། སྤྱིར་འཛམ་བུ་གླིང་གི་ཚེ་ལ་ངེས་པ་མེད་པ་དང་ཁྱད་པར་སྙིགས་དུས་ཀྱི་འགྲོ་བའི་ཚེ་ལ་ངེས་པ་མེད་པ།འཆི་རྐྱེན་མང་ཞིང་གསོན་རྐྱེན་ཉུང་ལ་གསོན་རྐྱེན་ཡང་འཆི་རྐྱེན་དུ་འགྱུར་བ། ལུས་ཆུའི་ལྦུ་བ་དང་འདྲ་བ་ཤིན་ཏུ་ཉམ་ཆུང་བ་བཅས་སོ། །གསུམ་པ་འཆི་བའི་ཚེ་ཆོས་མ་གཏོགས་གང་གིས་ཀྱང་མི་ཕན་པ་བསམ་པའི་རྒྱུ་མཚན་གསུམ་ནི། གཉེན་ཉེ་མཛའ་ཡིས་མི་ཕན་པ། རྒྱུ་ནོར་ལོངས་སྤྱོད་ཀྱིས་མི་ཕན་པ། ལུས་ཀྱིས་མི་ཕན་པ་བཅས་ཏེ་ཁྱོན་བསྡོམས་པའི་དགུའོ། །
ལན། དེ་ནི་ངེས་པར་འཆི་བ་ལ་བསམས་ནས་ཆོས་མྱུར་དུ་བྱ་རྒྱུར་སེམས་ཐག་གཅོད་དགོས་པ་དང་། ནམ་འཆི་ངེས་མེད་ལ་བསམས་ནས་ཆོས་ད་ལྟ་ཉིད་ནས་ཆོས་བྱེད་རྒྱུར་སེམས་ཐག་གཅོད་དགོས་པ་དང་།འཆི་ཁར་ཆོས་ལས་གང་གིས་ཀྱང་མི་ཕན་པར་བསམས་ནས་ཆོས་རྣམ་དག་ཅིག་བྱ་བར་ཐག་གཅོད་དགོས་པ་བཅས་གསུམ་མོ། །
ལན། སྤྱིར་བཏང་སྐྱེ་བ་སྔ་ཕྱི་ཡོད་པ་ལ་ཚད་མ་རིག་པའི་གཞུང་སོགས་སུ་རིག་པ་ཧ་ཅང་གཏིང་ཟབ་པོས་ར་སྤྲོད་བྱས་ཡོད་ལ་དེ་དག་ལ་མ་བྱང་བའི་བློ་དམན་དག་གིས་གསལ་པོར་རྟོགས་དཀའ་བ་ཡིན་མོད། འོན་ཀྱང་སྟབས་བདེ་ཙམ་གྱིས་བརྗོད་ན་འདི་ལྟར་ཏེ། རྒྱུ་མེད་ན་འབྲས་བུ་མི་འབྱུང་བ་ཆོས་ཉིད་ཡིན་པས་ང་ཚོ་ཨ་མའི་ཁོག་ན་ཕྲུ་གུ་ཆགས་དུས་ནས་ཚོར་བ་སྣ་ཚོགས་ཡོང་བ་ལས་རྣམ་ཤེས་ཡོད་པ་ཤེས་ཐུབ་ལ། རྣམ་ཤེས་དེ་ལ་རྒྱུ་ཞིག་ངེས་པར་དུ་ཡོད་པ་མ་ཚད། རྒྱུ་ནས་ལ་འབྲས་བུ་སྲན་མ་མི་འབྱུང་བ་ལྟར་དངོས་པོ་སྤྱིར་བཏང་རྣམས་ཀྱང་རིགས་མི་འདྲ་བའི་རྒྱུ་ལ་རིགས་འདྲ་བའི་འབྲས་བུ་ཡོང་མི་སྲིད་པ་ཡིན་པས་རྣམ་ཤེས་ལ་ཡང་རང་དང་རིགས་འདྲ་བའི་རྒྱུ་ཞིག་དགོས་པ་ལས་རིགས་མི་འདྲ་བའི་རྒྱུ་ལས་ཡོང་མི་སྲིད་པར་གྲུབ། རྣམ་ཤེས་ཀྱི་རིགས་འདྲ་བའི་རྒྱུ་ནི་རྣམ་ཤེས་ལས་རྣམ་ཤེས་མ་ཡིན་པའི་རྒྱུ་གཞན་ཞིག་རྣམ་ཤེས་ཀྱི་རྒྱུ་རྩ་བ་ནས་བྱེད་མི་ཐུབ་པ་སྟེ་ལྕགས་ལ་ལྕགས་ཆགས་ཐུབ་པའི་རྒྱུ་དགོས་པ་ལྟ་བུ་ཡིན། འོ་ན་རྣམ་ཤེས་དང་རིགས་འདྲ་བའི་རྒྱུའི་རྣམ་ཤེས་དེ་ཕ་མ་གང་ལས་བྱུང་བའམ་ཡང་ན་གཉིས་ཀ་བསྡོམས་ནས་བྱུང་བ་ཡིན་ཟེར་ན་གང་ལས་ཀྱང་མ་བྱུང་སྟེ་ཕ་མ་གཅིག་གི་བུ་རྒྱུད་ལ་རིག་པ་ཐ་དད་བྱུང་བ་དང་ཕ་མ་ཞེ་སྡང་ཅན་ལ་བུ་རྒྱུད་ཞེ་སྡང་མེད་པ་སྐྱེ་བ་སོགས་ལས་ཤེས་ནུས་སོ།།དེ་ལྟར་རྣམ་ཤེས་ཡོད་ལ་རྣམ་ཤེས་དེ་ལ་རིགས་འདྲ་བའི་རྒྱུ་དགོས་པ། རྒྱུ་དེ་ཡང་ཕ་མ་དག་ལས་མ་བྱུང་བ་ཡིན་ན་སོ་སོ་རང་གི་རྣམ་ཤེས་ཡིན་པ་བརྗོད་མ་དགོས་པ་སྟེ་དེར་རྒྱུ་མཚན་ལྔ་དང་ལྡན་པ་ནི།རང་གི་ལུས་པོ་དེ་རྣམ་ཤེས་ཆགས་བྱེད་ཀྱི་རྒྱུ་མིན་པ།ཕ་མའི་ལུས་པོ་དེ་ཡང་རང་གི་རྣམ་ཤེས་ཆགས་བྱེད་ཀྱི་རྒྱུ་མིན་པ།དབུགས་ནི་རྣམ་ཤེས་ཆགས་བྱེད་ཀྱི་རྐྱེན་ཡིན་པ་ལས་རྒྱུ་མིན་པ།མ་ཡི་མངལ་དུ་ཉིང་མཚམས་སྦྱར་བའི་སྐབས་ཀྱི་རྣམ་ཤེས་དེ་ལ་རིགས་འདྲ་བའི་སྔ་མ་ཡོད་པ།འཆི་ཁའི་དུས་ཀྱི་སེམས་དེས་རྣམ་ཤེས་ཕྱི་མ་མཚམས་སྦྱོར་བྱེད་པ་བཅས་སོ། །།༡༠༥ཚེ་སྔ་ཕྱི་ཡོད་པ་ཤེས་དང་མི་ཤེས་པ་ལས་སྐྱོན་དང་ཡོན་ཏན་གང་འདྲ་འབྱུང་སྲིད་པ་ཡིན།
ལན། དེ་ལ་གནས་སྐབས་ཀྱི་སྐྱོན་ཡོན་དང་མཐར་ཐུག་གི་སྐྱོན་ཡོན་གཉིས་ཡོད་པ་ལས་དང་པོ་ནི། ཚེ་སྔ་ཕྱི་ཡོད་པ་ཤེས་ནས་ཡིད་ཆེས་བྱུང་ན་ཕྱི་མར་ངན་སོང་དུ་ལྷུང་བར་དོགས་ནས་དཀོན་མཆོག་ལ་སྐྱབས་སུ་འགྲོ་བ་དང་ལས་འབྲས་ལ་བླང་དོར་བྱེད་པར་འགྱུར་བས་དེས་ངན་འགྲོ་ལས་ལྡོག་སྟེ་བདེ་འགྲོ་ཐོབ་ལ། གལ་ཏེ་ཚེ་སྔ་ཕྱི་ཡོད་པ་མ་ཤེས་ན། ཕྱི་མར་རྒྱུ་མེད་རྐྱེན་མེད་དུ་འགྱུར་བས་བདེ་འགྲོ་ཐོབ་མི་སྲིད་དོ།།གཉིས་པ་མཐར་ཐུག་གི་ཡོན་ཏན་ནི་ཚེ་སྔ་ཕྱི་ཡོད་པ་ཤེས་ན་འཁོར་བའི་སྡུག་བསྔལ་ལ་མཐའ་མེད་པར་ཤེས་ནས་ཐར་པ་དོན་གཉེར་གྱི་བསམ་པ་དང་སེམས་ཅན་དྲིན་ཅན་གྱི་ཕ་མར་ཤེས་ནས་དེ་དག་ལ་བྱམས་དང་སྙིང་རྗེ་སྐྱེ་བར་འགྱུར་བས་དེས་ཐར་བ་དང་ཐམས་ཅད་མཁྱེན་པའི་གོ་འཕང་ཐོབ་སྲིད་དོ། །མདོར་ན། གནས་སྐབས་མངོན་མཐོའི་གོ་འཕང་དང་མཐར་ཐུག་ཐར་པ་དང་ཐམས་ཅད་མཁྱེན་པའི་གོ་འཕང་ཐོབ་དང་མི་ཐོབ་སོགས་ལེགས་ཉེས་ཀུན་གྱི་རྩ་བ་གཅིག་པུ་ནི་ཚེ་སྔ་ཕྱི་ཡོད་པར་ཤེས་དང་མི་ཤེས་ལ་རག་ལས་པས་གནས་ལུགས་འདི་ལ་ལུང་རིགས་ཀྱི་ལམ་ནས་དྲངས་པའི་ངེས་པ་བརྟན་པོ་བཙལ་དགོས་སོ།།
ལན། གལ་ཏེ་བློ་ལུས་ལ་བརྟེན་ཏེ་གནས་པ་ཡིན་ན་རྟེན་ཚུལ་ནི་སྒྲོན་འོད་སྒྲོན་མེ་ལ་བརྟེན་པ་ལྟ་བུ་དང་། ཚ་བ་མེ་ལ་བརྟེན་པ་ལྟ་བུ། རི་མོ་རྩིག་པ་ལ་བརྟེན་པ་ལྟ་བུ་གསུམ་ལས་མེད་ཀྱང་། དང་པོ་ལྟར་ནི་མ་ཡིན་ཏེ། སྒྲོན་འོད་ཀྱི་འཕེལ་འགྲིབ་སྒྲོན་མེའི་རྗེས་སུ་འགྲོ་ཡང་བློའི་འཕེལ་འགྲིབ་ལུས་ཀྱི་རྗེས་སུ་མི་འགྲོ་བས་སོ།།གཉིས་པ་ལྟར་ཡང་མ་ཡིན་ཏེ།ཚ་བ་མེ་དང་བྲལ་ཐབས་མེད་ལ་སེམས་ལུས་དང་བྲལ་ཐབས་མེད་པ་མ་ཡིན་ཏེ། ཤི་བའི་ལུས་ལ་སེམས་མེད་པས་སོ། །གསུམ་པ་ལྟར་ཡང་མ་ཡིན་ཏེ། རྩིག་པ་མཐོང་བ་དང་རི་མོ་མཐོང་ཡང་ལུས་མཐོང་བ་དང་སེམས་མི་མཐོང་བས་སོ།དེའི་ཕྱིར་སེམས་ལུས་ལ་བརྟེན་པའི་རྟེན་ཚུལ་དེ་གསུམ་ལས་མེད་ཅིང་རྟེན་ཚུལ་གསུམ་པོ་དེ་དག་ཀྱང་རེ་རེ་བཞིན་དུ་མི་འཐད་པས་སེམས་ལུས་ལ་བརྟེན་པར་མི་འཐད་དོ།།དེ་ལས་ལུས་ལྡོག་པས་སེམས་མི་ལྡོག་པར་ཤེས་ཤིང་ལྡོག་བྱེད་ཀྱི་རྒྱུ་ཡང་མེད་པས་སེམས་ནི་ནམ་མཁའ་ཇི་སྲིད་དུ་རྒྱུད་མཐུད་དེ་འགྲོ་བར་ངེས་པ་ཡིན་པས། གནས་ཡུན་ཐུང་བའི་ཚེ་འདི་ཁོ་ན་ལ་མ་ཆགས་པར་རྒྱུན་རིང་བའི་ཕྱི་མ་ཕན་ཆད་ཀྱི་དོན་ལ་འབད་རིགས་པའི་རྒྱུ་མཚན་ཤེས་དགོས་སོ། །
ལན། འཇིག་རྟེན་ན་དེང་སང་ཡང་སྐྱེ་བ་སྔ་ཕྱི་དྲན་མཁན་གྱི་བྱིས་པ་དངོས་སུ་བྱུང་བ་མང་པོ་མཐོང་རྒྱུ་ཡོད་ཅིང་དེ་དག་གི་གནས་ཚུལ་དངོས་གཞི་རྣམས་དེང་གི་ཆོས་ལ་དད་མཁན་དང་མི་དད་མཁན་མཁས་པ་སོ་སོས་བརྙན་འཕྲིན་དང་ཚགས་པར་སོགས་སུ་ཞིབ་གསལ་བརྗོད་ཀྱིན་ཡོད། འདི་ན་དཔེར་མཚོན་ཙམ་ཞིག་བཀོད་པ་སྟེ། དེ་ཡང་སྤྱི་ལོ༡༩༢༦ལོར་རྒྱ་གར་དྷི་ལིང་གྲོང་ཁྱེར་ན་བུ་མོ་ཞིག་སྐྱེས་པ་ལ་མིང་ཧང་ཏིས་བིས་ཞེས་བཏགས།བུ་མོ་དེ་ཆུང་དུས་ནས་ཉིན་རྟག་པར་མོ་རང་སྐྱེ་བ་སྔ་མ་རྒྱ་གར་གྱི་གྲོང་ཁྱེར་མ་ཐི་ལ་ཞེས་པ་ལ་སྡོད་ཚུལ་རྣམས་ཡང་ཡང་བཤད། ཁྱིམ་ཚང་དེས་ཚོང་ཁང་འབྲིང་འབྲིང་ཞིག་གཉེར་ཡོད་པས་དུས་རྒྱུན་དུ་ཚོང་པ་མང་པོ་དེ་ཚོ་སར་འོང་གིན་ཡོད། བུ་མོས་རང་ལོ་དགུར་སོན་པའི་ཉིན་ཞིག་ཚོང་པ་ཞིག་འོང་བ་མཐོང་བ་དང་། འདི་ངའི་གཅེན་པོ་མ་ཐི་ལར་ཡོད་པ་དེ་རེད་ཟེར་ནས་ཤིན་ཏུ་དགའ་སྤྲོ་བྱས།ཚོང་པ་དེས་རང་དངོས་གནས་མ་ཐི་ལ་ནས་འོང་བ་ཡིན་ལ། མོས་བཤད་པའི་གཅུང་པོ་དེའང་ད་ལྟར་དངོས་གནས་ཡོད། གཅུང་པོའི་ཆུང་མ་དེ་ལོ་བཅུ་ལྷག་གི་སྔོན་དུ་ཕྲུ་གུ་སྐྱེ་མ་ཐུབ་ནས་ཤི་སོང་བ་ཡིན་ན་འདི་ཅི་ཞིག་ཡིན་ནམ་སྙམ་ནས་ཡ་མཚན་ཏེ1:བུ་མོ་ལ་འོ་ན་ཁྱོད་ཀྱི་ཁྱོ་ག་དང་ཕྲུ་གུའི་མིང་ལ་ཅི་ཟེར་ཞེས་དྲིས། བུ་མོས་ངའི་ཁྱོ་གའི་མིང་ལ་ཁའེ་ཉན་ལ་ཧྲི་རྔོས་པིས་ཞེས་དང་། བུའི་མིང་ལ་ཕུས་ཧ་ལིས། བུ་མོའི་མིང་ལ་པེ་ལ་ཟེར་ཞེས་ལན་བཏབ་པ་ན། ཚོང་པ་ཧ་ལས་ཏེ་ཨ་ཙི་དངོས་གནས་རེད། ཅུང་ཟད་ཀྱང་ནོར་མི་འདུག་ཟེར། དེ་ནས་ཚོང་པ་དེ་དང་བུ་མོའི་ཕ་མ་གཉིས་ཀྱིས་ལྐོག་གྲོས་བྱས་པ་ལྟར། ཚོང་པ་དེས་བུ་མོའི་སྐྱེ་བ་སྔ་མའི་ཁྱོ་ག་དང་ཕྲུ་གུ་རྣམས་བུ་མོ་ཚང་སར་ཁྲིད་ནས་བྱུང་།བུ་མོས་མཐོང་མ་ཐག་ཤིན་ཏུ་དགའ་ནས་བདག་གི་ཁྱོ་བོ་སླེབས་བྱུང་ཟེར་ཞིང་འཐམས་ཏེ་ཡང་ཡང་ངུ་། ཕྲུ་གུ་དག་གི་མདུན་དུ་སོང་ནས་རེ་རེ་བཞིན་མིང་འབོད་བཞིན་འདི་འདྲ་ཆེན་པོ་རེད་འདུག་ཟེར་ནས་ངུ་། དེར་ཡོད་པའི་མི་ཐམས་ཅད་ཧ་ལས་སོ། །གཏམ་དེ་དྷི་ལིང་གྲོང་ཁྱེར་ཡོངས་སུ་ཁྱབ་པས་ཚན་རིག་པ་རྣམས་ཀྱིས་དམིགས་བསལ་རྟོག་དཔྱོད་ཨུ་ཡོན་ལྷན་ཚོགས་བཙུགས་ནས་ཉིན་ཞིག་བུ་མོ་ལ་གང་དུ་འགྲོ་བ་གཏན་ནས་མ་ཤེས་པར་བྱས་ཏེ་མེ་འཁོར་ལ་ཞུགས་ཏེ་མ་ཐི་ལར་ཁྲིད་སོང་། མ་ཐི་ལའི་ཡུལ་མིས་ཤེས་འཕྲལ་ཐམས་ཅད་རུབ་སྟེ་མེ་འཁོར་ས་ཚུགས་སུ་ལྟད་མོ་བབལྟ་བར་འོང་། བུ་མོ་མེ་འཁོར་ལས་བབས་མ་ཐག་མི་ཚོགས་ཀྱི་དཀྱིལ་ནས་སྐྱེ་བ་སྔ་མའི་མ་དང་ནུ་མོ་དག་ངོས་ཟིན་པར་མ་ཟད་ཁྱོ་བོའི་ཉེ་འབྲེལ་ཐམས་ཅད་ངོ་ཤེས་ཏེ་དེ་གའི་ཡུལ་སྐད་ཀྱིས་གཏམ་བཤད་པས་ཐམས་ཅད་ཡ་མཚན་པར་གྱུར། དེ་ནས་བུ་མོའི་མིག་གཉིས་པོ་བཀབ་ནས་ཤིང་རྟ་ལ་བཞག་སྟེ་སྔོན་གྱི་ཁྱིམ་དུ་འགྲོ་ཚུལ་བཤད་དུ་བཅུག་པས་ཤར་རེར་རང་ཁྱིམ་དུ་ལོག ཁྱིམ་དུ་ཕྱིན་རྗེས་ས་འོག་ཏུ་དངུལ་སྦས་ཡོད་ཚུལ་བཤད་པས་ས་དེ་བརྐོས་པས་སྒམ་ཞིག་བྱུང་། ནང་གི་དངུལ་གྱི་གྲངས་དང་བཅས་པ་རྙེད་དེ་ཁ་ཕྱེ་བས་སྟོང་པར་འདུག་པས་མོས། ཡ་མཚན། དངུལ་ངེས་པར་དུ་ཡོད་དགོས་རྒྱུ་ལ། གཞན་གྱིས་ཁྱེར་རམ་ཟེར། དེའི་ཚེ་སྔོན་གྱི་ཁྱོ་ག་སྐྲག་ནས་འདར་བཞིན་དངུལ་དངོས་གནས་འདུག་ཀྱང་། ཆུང་མ་ཤི་རྗེས་བདག་གིས་མཐོང་སྟེ་བེད་སྤྱད་པ་ཡིན་ཟེར། ཁོང་གིས་ད་དུང་འདི་ནི་ཤིན་ཏུ་འཇིགས་པའི་གནས་ཚུལ་ཞིག་ཏེ་ཁོ་བོའི་ཆུང་མ་སྔ་མ་དང་གདོང་དབྱིབས་མི་འདྲ་བ་ཙམ་མ་གཏོགས་སྐད་གདངས་དང་། གཤིས་ཀ བྱེད་སྟངས་ཚང་མ་ཇི་མ་ཇི་བཞིན་རེད་ཅེས་ཟེར། དྷི་ལིང་སློབ་གྲྭ་ཆེན་མོའི་དགེ་རྒན་རབ་འབྱམས་པ་ཀྲུས་ཤང་ཀྭང་གིས་བུ་མོ་འདི་ཕྱིས་ཧིན་དྷུ་པིང་ཙི་ཕོའི་སློབ་གྲྭ་ཆེན་མོའི་ཞིབ་འཇུག་སློབ་གླིང་ནས་མཐར་ཕྱིན་ཏེ་དྷི་ལིའི་བུད་མེད་ཀྱི་སློབ་གྲྭ་ཆེན་མོ་ཞིག་གི་མཚན་ཉིད་རིག་པའི་དགེ་རྒན་བྱས་ཤིང་། ལོ་སུམ་ཅུར་སོན་སྐབས་ད་དུང་ཡང་སྐྱེ་བ་སྔ་མའི་ལོ་རྒྱུས་དག་དྲན་གྱིན་འདུག་ཀྱང་བྱིས་པའི་དུས་ལྟ་བུའི་གསལ་པོ་དྲན་ཐུབ་ཀྱིན་མི་འདུག་ཟེར། གཞན་ཡང་ཉེ་ཆར་ཐེན་ཅིན་གྲོང་ཁྱེར་དུ་བུ་མོ་ཏྲེན་ཀྲོས་ཞེས་པ་ལོ་ཉེར་གཅིག་ལོན་པ་ཞིག་ཤི་བས་མས་སེམས་སྡུག་ཆེན་པོ་བྱས། དེའི་རྗེས་རྨི་ལམ་ཐེངས་གསུམ་དུ་བུ་མོས་ང་རི་བོ་རྩེ་ལྔར་ཁྱི་ཞིག་གི་སྐྱེ་བ་བླངས་ཡོད་པས་བལྟ་སར་ཤོག་ཟེར་བ་རྨིས། རྒན་མོ་རི་བོ་རྩེ་ལྔར་འོངས་ཏེ་ཁྱི་ཡོད་པའི་དགོན་པ་གང་ན་་ཡོད་དྲིས་པས་ལྷོ་རིའི་གསེར་གྱི་བ་གམ་གླིང་ན་ཡོད་ཟེར། གླིང་དེར་ཁྱི་དཀར་བོ་ཤ་མི་ཟ་ཞིང་། རབ་ཏུ་བྱུང་བ་ལ་དགའ་བ་ཞིག་ཡོད་འདུག རྒན་མོ་དེར་སླེབས་ནས་ཁྱིའི་མདུན་དུ་ཕྱིན་པས་ཁྱི་དེས་མཐོང་མ་ཐག་ཤིན་ཏུ་དགའ་སྟེ་རྒན་མོའི་མགུལ་དུ་འཐམས་ཏེ་དགའ་སྐྱོའི་རྣམ་འགྱུར་ཚད་མེད་བྱེད་ཅིང་མིག་ནས་མཆི་མ་ཤར་ཤར་དུ་བཞུར། རྒན་མོས་ཀྱང་བུ་མོ་དེ་ཡིན་ཐག་ཆོད་དེ་མིག་ཆུ་རང་དབང་མེད་པར་ཤོར་བཞིན་མི་ཁྱི་གཉིས་ཀ་ངུས་སོ། །རྒན་མོ་དེ་སྔོན་ཆོས་ལ་ཡེ་ནས་མི་དད་པ་ཞིག་ཡིན་ཡང་ཕྱིས་སུ་ཆོས་ལ་དད་དེ་ལོ་རེར་དགོན་པ་དེར་ཁྱི་ལ་ལན་རེར་བལྟ་འོང་ངོ་། །ཉེ་ཆར་འགའ་ཞིག་ཆེད་དུ་རི་བོ་རྩེ་ལྔར་ཕྱིན་ཏེ་དགོན་པ་འདིའི་རྒྱུན་ཞུགས་གྲྭ་པ་རྣམས་ལ་བཅར་འདྲི་བྱས་པས་ཁོང་ཚོས་དགོན་དཔོན་སོགས་མི་མང་པོས་མངོན་སུམ་དུ་མཐོང་བ་ཡིན་པས་བདེན་པ་ཁོ་ན་ཡིན་ཟེར་ལ། ཁྱི་དེ་ནི་ཕྱིས་སུ་ཡང་ཡོད་ཚུལ་གསུངས་སོ། །
ལན། ངན་འགྲོ་གསུམ་དང་བདེ་འགྲོ་གསུམ་བཅས་དྲུག་ལ་འགྲོ་བ་རིགས་དྲུག་ཟེར། དེ་ལས་བདེ་འགྲོ་གསུམ་ནི་ལྷ། ལྷ་མ་ཡིན། མི་བཅས་གསུམ་དང་།ངན་འགྲོ་གསུམ་ནི་དམྱལ་བ། ཡི་དྭགས། དུད་འགྲོ་བཅས་གསུམ་མོ། །
ལན། མི་དགེ་བཅུ་སྤངས་ནས་དགེ་བ་བཅུའི་ཚུལ་ཁྲིམས་ལེགས་པོར་བསྲུང་བ་བྱ་དགོས་སོ།།
ལན། དམྱལ་བ་ལ་ནང་གསེས་དབྱེ་བ་བཞི་སྟེ། ཚ་དམྱལ། ཉེར་འཁོར་བའི་དམྱལ་བ། གྲང་དམྱལ། ཉི་ཚེ་བའི་དམྱལ་བ་བཅས་སོ། །
ལན། ཡང་སོས་ཐིག་ནག་བསྡུས་འཇོམས་དང་། །ངུ་འབོད་ངུ་འབོད་ཆེན་ཚ་བ། །རབ་ཏུ་ཚ་དང་མནར་མེད་བརྒྱད། །ཅེས་པ་ལྟར་ཚ་དམྱལ་ལ་ནང་གསེས་དབྱེ་བ་བརྒྱད་ཡོད་ཅིང་། དེ་དག་ནི་རིམ་བཞིན་ས་ངོས་ནས་དཔག་ཚད་སུམ་ཁྲི་ཉིས་སྟོང་འོག་ན་ཡང་སོས་ཡོད། དེ་ནས་དཔག་ཚད་བཞི་སྟོང་འོག་ཏུ་ཐིག་ནག དེ་ལས་དཔག་ཚད་བཞི་སྟོང་འོག་ཏུ་བསྡུས་འཇོམས། དེ་ལས་དཔག་ཚད་བཞི་སྟོང་འོག་ཏུ་ངུ་འབོད། དེ་ལས་དཔག་ཚད་བཞི་སྟོང་འོག་ཏུ ངུ་འབོད་ཆེན་པོ། དེ་ལས་དཔག་ཚད་བཞི་སྟོང་འོག་ཏུ ཚ་བ། དེ་ལས་དཔག་ཚད་བཞི་སྟོང་འོག་ཏུ་རབ་ཏུ་ཚ་བ། དེ་ལས་དཔག་ཚད་བཞི་སྟོང་འོག་ཏུ མནར་མེད་བཅས་ཡོད་དོ། །༡༡༢ཅི་ཞིག་ལ་དཔག་ཚད་ཟེར།
ལན། དེ་ལ་ལུགས་གཉིས་ཏེ། དུས་འཁོར་ལུགས་ལ་རྡུལ་ཕྲ་རབ་བརྒྱད་ལ་རྡུལ་ཕྲ་མོ་གཅིག དེ་བརྒྱད་ལ་སྐྲ་རྩེ་གཅིག སྐྲ་རྩེ་བརྒྱད་ལ་ཀེ་ཚེ་གཅིགཀེ་ཚེ་བརྒྱད་ལ་ཤིག་གཅིག ཤིག་བརྒྱད་ལ་ནས་གཅིག ནས་བརྒྱད་ལ་སོཪ་མོ་གཅིག སོར་མོ་ཉེ་བཞི་ལ་ཁྲུ་གང་། ཁྲུ་བཞི་ལ་གཞུ་གཅིག གཞུ་སྟོང་གཉིས་ལ་རྒྱང་གྲགས་གཅིག རྒྱང་གྲགས་བཞི་ལ་དཔག་ཚད་གཅིག་གོ།མངོན་པའི་ལུགས་ལ་རྡུལ་ཕྲ་རབ་བདུན་ལ་རྡུལ་ཕྲན་གཅིག རྡུལ་ཕྲན་བདུན་ལ་ལྕགས་རྡུལ་གཅིག ལྕགས་རྡུལ་བདུན་ལ་ཆུ་རྡུལ་གཅིག ཆུ་རྡུལ་བདུན་ལ་རི་བོང་རྡུལ་གཅིག རི་བོང་རྡུལ་བདུན་ལ་ལུག་རྡུལ་གཅིགལུག་རྡུལ་བདུན་ལ་གླང་རྡུལ་གཅིག གླང་རྡུལ་བདུན་ལ་ཉི་ཟེར་རྡུལ་གཅིག ཉི་ཟེར་རྡུལ་བདུན་ལ་སྲོ་མ་གཅིག སྲོ་མ་བདུན་ལ་ཤིག་གཅིགཤིག་བདུན་ལ་ནས། ནས་བདུན་ལ་སོར་མོ། སོར་མོ་ཉེ་བཞི་ལ་ཁྲུ་གང་།ཁྲུ་བཞི་ལ་གཞུའམ་འདོམ་གང་།འདོམ་ལྔ་བརྒྱ་ལ་རྒྱང་གྲགས་གཅིགརྒྱང་གྲགས་བརྒྱད་ལ་དཔག་ཚད་གཅིག་ཟེར།
ལན། ཚ་དམྱལ་སྤྱིའི་ཆགས་ཚུལ་ནི་འོག་ཐམས་ཅད་དུ་ལྕགས་བསྲེགས་ཀྱི་ས་གཞི་དང་ཁོར་ཡུག་ཐམས་ཅད་ལྕགས་བསྲེགས་ཀྱི་རྭ་བ། སྟེང་འོག་ཀུན་ཏུ་མེ་ལྕེ་འབར་ཞིང་འཁྲུགས་པ་དང་། བྱེ་བྲག་ཏུ་ཡང་སོས་ནི་ལས་མཐུན་པའི་སེམས་ཅན་རྣམས་དེར་སྐྱེས་པས་ལྕགས་བསྲེགས་ཀྱི་ས་གཞིར་ལས་ཀྱི་དབང་གིས་བྱུང་བའི་མཚོན་ཆ་སྣ་ཚོགས་ཀྱིས་གཅིག་ལ་གཅིག་བསྣུན་པས་ཐམས་ཅད་ཤི་བ་ན་ནམ་མཁའ་ནས་སོས་པར་གྱུར་ཞེས་པའི་སྒྲ་འབྱུང་བ་དང་ཐམས་ཅད་སོས་ནས་སླར་ཡང་སྔར་བཞིན་འཐབ་པས་ཉིན་རེར་ཤི་ཐེངས་བརྒྱ་དང་སོས་ཐེངས་བརྒྱ་རེ་དགོས་པའི་སྡུག་བསྔལ་ཆེ་བའོ།ཐིག་ནག་ནི་དམྱལ་སྲུང་རྣམས་ཀྱིས་ལུས་ལ་ཐིག་བརྒྱད་བཏབ་སྟེ་མཚོན་ཆ་ཡིས་གཤག་པར་བྱེད། བསྡུས་འཇོམས་ནི་སྔར་གྱི་སྡུག་བསྔལ་དེ་ལས་བྲོས་པའི་སྣང་བར་ཤར་ཏེ་ཕྱིན་པ་ན་ལུག་གླང་སེང་གེའི་གདོང་པ་ཅན་ལྟ་བུའི་རིའི་བར་དུ་བཙིར་ཏེ་སྒོ་ཐམས་ཅད་ནས་ཁྲག་གི་རྒྱུན་བབས་པ།ངུ་འབོད་ནི་ཡང་བྲོས་པས་ལྕགས་ཀྱི་ཁང་པའི་ནང་དུ་སླེབས་པ་ན་སྒོ་དབྱེར་མེད་དུ་གྱུར་ཏེ། ཕྱོགས་ཀུན་ནས་མེ་འབར་སྟེ་བསྲེགས་པས་ད་བྲོས་ས་མི་འདུག་སྙམ་ནས་ངུ་འབོད་ལྷང་ལྷང་དུ་བྱེད་པ། ངུ་འབོད་ཆེན་པོ་ནི་ལྕགས་ཁང་གཉིས་རིམ་དུ་ཆུད་དེ་སྡུག་བསྔལ་སྔོན་མ་ལས་ཉིས་འགྱུར་གྱིས་ཆེ་བ་ནི།བསམ་པའི་ཁྱད་པར་ལྕགས་ཁང་ནང་མ་ནས་ཐོན་སྲིད་ཀྱང་ཕྱི་མ་ནས་མི་ཐོན་སྙམ་ནས་ངུ་འབོད་ཆེན་པོ་བྱེད་པ། ཚ་བ་ནི་ལྕགས་ཀྱི་གསལ་ཤིང་མེ་འབར་བས་འཕོངས་དང་སྤྱི་བོའི་བར་དུ་ཕུག་སྟེ་སྒོ་ཐམས་ཅད་ནས་མེ་ལྕེ་འབར་བ་དང་། ལུས་རིལ་པོ་ཁྲོ་ཆུའི་ནང་དུ་འཚོད་པ། ཚ་བ་ཆེན་པོ་ནི་གསལ་ཤིང་རྩེ་གསུམ་གྱི་དབུས་མ་སྤྱི་བོ་དང་གཡས་གཡོན་ཕྲག་པ་ནས་ཐོན་པ་དང་། ལྕགས་བསྲེགས་ལེབ་མོས་ལུས་ལ་སྣམ་བུ་ལྟར་དཀྲི་བ་དང་།ཁྲོ་ཆུའི་ནང་དུ་འཚོད་པ་ན་ཤ་ཁྲག་རྣམས་ཞིག་སྟེ་ཀེང་རུས་ལྟར་འགྲོ་བ་སོགས་སྡུག་བསྔལ་བསམ་གྱིས་མི་ཁྱབ་པའོ། །
ལན། ཤར་ཕྱོགས་ནས་ས་གཞི་དཔག་ཚད་བརྒྱ་ཕྲག་དུ་མ་ཡོད་པ་ཀུན་འབར་ཞིང་མཆེད་པ་ལས། མེ་འབར་བའི་ཤུགས་ཀྱིས་སེམས་ཅན་དེ་དག་པགས་པ་དང་ཤ་དང་རྒྱུས་པ་དང་རུས་པ་རྣམས་རིམ་གྱིས་ཞིག་ནས་རྐང་ལ་ཐུག་པར་བྱེད་དེ་མར་མེའི་སྙིང་པོ་ལྟར་ལུས་ཐམས་ཅད་མེ་ལྕེ་འབར་བས་ཁྱབ་པར་འདུག་གོ །ཕྱོགས་གཞན་དག་ཀྱང་དེ་དང་འདྲ་བར་མེ་འོངས་བས་སེམས་ཅན་རྣམས་མེ་ལུས་དབྱེར་མེད་དུ་འདྲེས་པས་འོ་དོད་འབོད་པའི་སྒྲ་ཙམ་མ་གཏོགས་སེམས་ཅན་ཨེ་ཡིན་མི་ཤེས་པར་འགྱུར་བ་དང་། ཡང་ལྕེ་ཕྱུངས་ནས་ལྕགས་ཀྱི་ཕུར་བས་བརྒྱད་བརྒྱངས་བྱས་ཏེ་གཉེར་མ་དང་ཁུམ་ཁུམ་མེད་པ་བྱེད་པ། ཡང་ལྕགས་ཀྱི་ས་གཞི་ལ་གན་རྐྱལ་དུ་བཞག་ནས་ལྕགས་ཀྱི་ཐུ་ལུམ་འབར་བ་དང་ཟངས་བསྐོལ་བ་ཁ་ནས་བླུགས་ཏེ་རོ་སྨད་ནས་འབྱུང་བར་བྱེད་པ་སོགས་སྡུག་བསྔལ་བསམ་གྱིས་མི་ཁྱབ་བོ། །དམྱལ་བ་སྔ་མ་བདུན་དུ་སྡུག་བསྔལ་ལ་བར་དུ་མཚམས་ཅུང་ཟད་རེ་ཡོད་པ་དང་། མནར་མེད་ཀྱི་སྐབས་སུ་ནི་བར་མཚམས་ཅུང་ཙམ་ཡང་མེད་པར་སྡུག་བསྔལ་རྒྱུན་མཐུད་ཅིང་ཇེ་ཆུང་དུ་མི་འགྲོ་བའོ། །
ལན། ཡང་སོས་ཀྱི་ཚེ་ནི་མི་ལོ་ལྔ་བཅུ་རེ་ལ་ཞག་གཅིག་བྱས། དེ་སུམ་ཅུ་ལ་ཟླ་བ་གཅིག དེ་བཅུ་གཉིས་ལ་ལོ་གཅིག་བྱས་ནས་ལོ་ལྔ་བརྒྱ་ནི་ལྷ་རྒྱལ་ཆེན་རིགས་བཞིའི་ཚེ་གཅིག་ཡིན་པ་དང་། དེ་ལྟ་བུ་རྒྱལ་ཆེན་རིགས་བཞིའི་ཚེ་གཅིག་ལ་ཞག་གཅིག་བརྩིས་ནས་དེ་སུམ་ཅུ་ལ་ཟླ་བ་གཅིག དེ་བཅུ་གཉིས་ལ་ལོ་གཅིག་བརྩིས་པའི་ལོ་ལྔ་བརྒྱའོ། །མི་ལོ་བརྒྱ་རེ་ལ་ལྷ་སུམ་ཅུ་རྩ་གསུམ་པའི་ཞག་གཅིག དེ་སུམ་ཅུ་ལ་ཟླ་བ་གཅིག དེ་བཅུ་གཉིས་ལ་ལོ་གཅིག་བརྩིས་པའི་ལོ་སྟོང་ཕྲག་གཅིག་ལ་ཞག་གཅིག་བརྩིས་པའི་ལོ་སྟོང་གཅིག་ལ་ཐིག་ནག་གི་ཚེའོ། །མི་ལོ་ཉིས་བརྒྱ་རེ་ལ་ལྷ་འཐབ་བྲལ་གྱི་ཞག་གཅིག་བརྩིས་པའི་ལྷའི་ལོ་སྟོང་གཉིས་ལ་ཞག་གཅིག་བྱས་ནས་དེ་འདྲའི་ལོ་ཉིས་སྟོང་ནི་བསྡུས་འཇོམས་ཀྱི་ཚེ་ཡིན། མི་ལོ་བཞི་བརྒྱ་ལ་ལྷ་དགའ་ལྡན་གྱི་ཞག་གཅིག དེའི་ལོ་བཞི་སྟོང་ལ་ཞག་གཅིག་བྱས་པའི་ལོ་བཞི་སྟོང་ནི་ངུ་འབོད་ཀྱི་ཚེའོ། །མི་ལོ་བརྒྱད་བརྒྱ་ལ་ལྷ་འཕྲུལ་དགའི་ཞག་གཅིག་བྱས། དེའི་ལོ་བརྒྱད་སྟོང་ལ་ཞག་གཅིག་བྱས་པའི་ལོ་སྟོང་བརྒྱད་ནི་ངུ་འབོད་ཆེན་པོའི་ཚེའོ། །མི་ལོ་ཆིག་སྟོང་དྲུག་བརྒྱ་ལ་ལྷ་གཞན་འཕྲུལ་དབང་བྱེད་ཀྱི་ཞག་གཅིག དེའི་ལོ་ཁྲི་དྲུག་སྟོང་ལ་ཞག་གཅིག་བྱས་པའི་ལོ་ཆིག་ཁྲི་དྲུག་སྟོང་ནི་ཚ་བའི་ཚེའོ། །རབ་ཏུ་ཚ་བའི་ཚེ་ནི་བར་བསྐལ་ཕྱེད་དང་མནར་མེད་ཀྱི་ཚེ་ནི་བར་བསྐལ་གཅིག་གོ །ཚ་དམྱལ་བརྒྱད་ལས་ཚེ་ཆེས་ཐུང་བ་ནི་ཡང་སོས་ཡིན་ལ། དེའི་ཚེ་མི་ལོ་ལྟར་བརྩིས་ན་དུང་ཕྱུར་ཤ་སྟག་ཁྲི་ཕྲག་གཅིག་དང་།སྟོང་ཕྲག་དྲུག ཉིས་བརྒྱ་ཐམ་པའི་བར་དུ་སྡུག་བསྔལ་མྱོང་དགོས་པའོ། །
ལན། དེ་དག་སོ་སོར་སྐྱེ་བའི་རྒྱུ་ནི་གང་ཞེ་ན་དམག་འཁྲུག་ལ་དགའ་བ།སྲོག་གཅོད་ལ་དགའ་བ། གཞན་ནོར་རྐུ་བ། རབ་བྱུང་ཉེས་པ་ཆུང་བ་སོགས་ཡང་སོས་སུ་སྐྱེ། རྫུན་དང་། མགོ་བསྐོར། དབྱེན་དཀྲུགས་བྱེད་པ་སོགས་ཀྱིས་ཐིག་ནག་ལ་སྐྱེ། ཤིག་བཞིན་སྲོག་ཆགས་དུད་འགྲོ་བཙིར་ནས་བསད་པ་སོགས་ཀྱིས་བསྡུས་འཇོམས་དང་། གཞན་ལ་ཆང་སྟེར་བ་དང་འཚོང་བ། རབ་བྱུང་ལ་ཆང་ལྡུད་པ་སོགས་ཀྱིས་ངུ་འབོད་དང་། གཞན་གྱི་བུད་མེད་ལ་ལོག་གཡེམ་བྱས་པ་དང་།ལྷ་ཁང་སོགས་དང་ཕ་མ་དགེ་རྒན་སོགས་ཀྱི་མདུན་དུ་མི་ཚངས་སྤྱད་པ། རབ་བྱུང་སྐྱ་སར་ཕབ་པ་སོགས་ཀྱིས་འབོད་ཆེན་པོ་དང་། སྲོག་ཆགས་མ་ཤི་བ་བསྲེགས་ནས་བསད་དང་བཙོས་པ། རབ་བྱུང་གིས་ཕོ་མོ་གཞན་ལ་གཉེན་སྒྲིག་བྱེད་དུ་བཅུག་པ།བུད་མེད་ལ་འཁྲིག་ཚིག་སྨྲ་བ། མཚན་མཐུན་པ་ཕན་ཚུན་ཆགས་པ་སོགས་ཀྱིས་ཚ་བ་དང་། མི་གསོད་པ་དང་། གཞན་ལ་མ་ཉེས་ཁ་གཡོགས་བྱས་པ།རབ་བྱུང་གིས་བུད་མེད་བསྟེན་པ། མི་ཆོས་བླ་མའི་རྫུན་སྨྲ་བ་སོགས་ཀྱིས་རབ་ཏུ་ཚ་བ་དང་། མཚམས་མེད་པའི་ལས་བྱེད་པ་དང་། སྔགས་སུ་ཞུགས་ནས་རྡོ་རྗེ་སློབ་དཔོན་ལ་ལོག་ལྟ་བྱས་པ་སོགས་ཀྱིས་མནར་མེད་དུ་སྐྱེ་བར་བྱེད། དེ་བཞིན་ནད་པ་སོགས་འཆི་ཁ་ལ་གྲང་བའི་སྣང་བ་སྐྱེས་བས་ཚ་བ་ལ་སྲེད་པ་སྐྱེ། དེའི་རྐྱེན་གྱིས་ཤི་བའི་རྗེས་སུ་ཚ་དམྱལ་དུ་སྐྱེ་བར་འགྱུར་རོ། །
ལན། ཉེ་འཁོར་བའི་དམྱལ་བ་ནི་ཚ་དམྱལ་བརྒྱད་ཀྱི་ཉེ་འཁོར་ན་གནས་པ་དང་། དེ་ལ་མེ་མ་མུར་གྱི་འོབས་ནི་མེ་མདག་གི་འོབས་ནང་མེ་མིག་གིས་མཐོང་རྒྱུ་མེད་ནའང་སྟེང་དུ་གོམ་པ་སྤོས་ཚེ་རྐང་པ་མེ་མདག་ནང་ཤོར་འགྲོ་བ་དང་རྐང་པ་ཡ་གཅིག་བཀྱག་རིང་ཡ་གཅིག་འཚིགས་འགྱུར་བ་དེ་ལྟར་ཕར་འགྲོ་ཚུར་འོང་མང་པོ་བྱས་ནས་སྡུག་བསྔལ་མྱོང་དགོས།རོ་མྱགས་ཀྱི་འདམ་ནི་མི་རོ་རུལ་པ་དྲི་ཅན་གྱིས་ཁེངས་པའི་འདམ་རྫབ་ནང་མིའི་རུས་པའི་གཏིང་ནས་ཟ་མཁན་འབུ་སོ་རྣོན་པོ་མང་པོ་ཡོཡོད་པ་དེ་དག་གིས་ལུས་ཡོངས་རྫོགས་ཟ་བར་བྱེད་པ། ®སྤུ་གྲིས་གཏམས་པའི་ལམ་ནི་རང་འགྲོ་སའི་ལམ་དེ་རྒྱང་རིང་ནས་བལྟས་ན་རྩྭ་སྔོན་པོས་ཁེངས་པ་ལྟ་བུར་མངོན་ཡང་མདུན་དུ་སླེབས་སྐབས་ཚང་མ་གྲི་ཡིན་པས་ཕར་འགྲོ་ཚུར་འོང་བྱེད་སྐབས་སྤུ་གྲི་རྣོན་པའི་སྟེང་དུ་རྐང་པ་བཞག་པ་ན་ལུས་ཀྱི་ཤ་པགས་ཐམས་ཅད་གཅོད་པ། ༧རལ་གྲི་ལོ་མའི་ནགས་ཚལ་ནི་ནགས་ཚལ་ཡིད་དུ་འོང་བ་མཐོང་སྟེ་དེར་སོང་བ་ན་ནགས་ཚལ་ཐམས་ཅད་གྲི་རྣོན་པོས་གང་བས་ལུས་ཐམས་ཅད་གཅོད་པར་བྱེད་པ། ཤལ་མ་ལའི་སྡོང་པོ་ནི་ཤིང་སྡོང་རི་ལྟ་བུ་ཞིག་གི་ཐོག་ཏུ་གྲི་དང་ཚེར་མས་ཁེངས་ཤིང་།རང་གྱེན་དུ་འཛེག་སྐབས་རལ་གྲི་དང་ཚེར་མ་རྣམས་ཁ་ཐུར་དུ་ཕྱོགས་པ་དང་། རང་ཉིད་ཐུར་དུ་བབ་སྐབས་རལ་གྲི་དང་ཚེར་མ་རྣམས་ཁ་གྱེན་དུ་གཏད་ཐོག རང་ཉིད་ཀྱི་འཆར་སྣང་ལ་རང་གི་སྔོན་མའི་གཉེན་ཉེ་མཛའ་རྣམས་ཀྱིས་རང་ཉིད་རི་རྩེར་སླེབས་སྐབས་རི་གཤམ་དང་རི་གཤམ་སླེབས་སྐབས་རི་རྩེ་ནས་སྐད་གཏོང་བ་ལྟ་བུ་བྱུང་སྟེ་ཡར་འཛེགས་མ་བབས་ཐེངས་མང་པོ་བྱས་ནས་ལུས་ཐམས་ཅད་དུམ་བུར་གཅོད་པ།ཐལ་ཚན་གྱི་ཆུ་བོ་རབ་མེད་ནི་དེར་སེམས་ཅན་རྣམས་འབྲས་བཙོས་པ་བཞིན་བཙོས་པ་དང་ལྕགས་ཀྱི་དྲ་བར་བཅུག་ནས་ལྕགས་བསྲེགས་ཀྱི་ས་གཞི་ལ་གན་རྐྱལ་དུ་བཞག་ནས་དམྱལ་བའི་སྲུང་མ་དག་གིས་ཅི་འདོད་དྲིས་པ་ན་བདག་ཅག་བཀྲེས་སོ་སྐོམ་མོ་ཞེས་སྨྲས་པར་ལྕགས་ཀྱི་ཐུ་ལུམ་མེ་འབར་བ་དང་ཟངས་ཞུན་ཁའི་ནང་དུ་བླུགས་པས་ཁ་དང་ལྐོག་མ། རྒྱུ་མ་ཚང་མ་སྲེག་པའི་སྡུག་བསྔལ་མྱོང་དགོས་པ་བཅས་སོ།།
ལན། གྲང་དམྱལ་བརྒྱད་ནི། ཆུ་བུར་ཅན། ཆུ་བུར་རྡོལ་བ། ཨ་ཆུ་ཟེར་བ།ཀྱི་ཧུད་ཟེར་བ། སོ་ཐམ་པ། ཨུཏྤལ་ལྟར་གས་པ། པད་མ་ལྟར་གས་པ། པད་མ་ལྟར་ཆེར་གས་པ་བཅས་ཏེ། ཆུ་བུར་ཅན་ནི་ཧ་ཅང་གྲང་བས་ལུས་ལས་ཆུ་བུར་སྐྱེས་ཏེ་སྐྲངས་པའི་སྡུག་བསྔལ། ཆུ་བུར་རྡོལ་བ་ནི་དེ་ལས་ཀྱང་གྲང་བས་ཆུ་བུར་རྣམས་རྡོལ་ཏེ་རྣག་ཁྲག་འཛག་པ་དང་དེའི་སྟེང་དུ་འབུ་མཆུ་རྣོན་གྱི་རིགས་བབས་ནས་སོ་བཏབ་པའི་སྡུག་བསྔལ།  ཨ་ཆུ་ཟེར་བ་ནི་ཆུ་བུར་རྡོལ་བ་ལས་གྲང་བས་ཁ་ནས་ཨ་ཆུ་ཟེར་བའི་སྐད་ཙམ་ལས་འདོན་མི་ནུས་པ། ཀྱི་ཧུད་ཟེར་བ་ནི་སྔར་ལས་གྲང་བས་རྐན་སྦུག་ནས་ཀྱེ་ཧུད་ཟེར་བའི་སྐད་ཆུང་ངུ་ཙམ་ལས་འདོན་མི་ནུས།  སོ་ཐམ་ཐམ་པ་ནི་དེ་ལས་གྲང་བས་ཁ་གདངས་ཙམ་བྱེད་པ་ལས་སྐད་ཆུང་ངུ་ཙམ་ཡང་འདོན་མི་ཐུབ་པ། ཨུཏྤལ་ལྟར་གས་པ་ནི་འཁྱགས་ནས་ལུས་ཐམས་ཅད་སྔོན་པོ་སོང་ཐོག་མེ་ཏོག་ཨུཏྤལ་ལྟར་གས་པ། པད་མ་ལྟར་གས་པ་ནི་དེ་ལས་གྲང་བས་ལུས་ཐམས་ཅད་དམར་པོར་གྱུར་ཏེ་ཁ་བཅུ་ཕྲག་ཁ་ཤས་སུ་གས་པ་དང་དེའི་སྟེང་འབུ་མང་པོ་འཁོར་ནས་ཁྲག་འཐུང་བ། པད་མ་ལྟར་ཆེར་གས་པ་ནི་སྔར་ལས་གྲང་བས་ལུས་ཐམས་ཅད་ཤ་མོང་གི་སུལ་ལྟར་ཁ་བརྒྱ་སྟོང་མང་པོར་གས་པ་བཅས་སོ། །དེ་དག་ནི་ཚ་དམྱལ་བརྒྱད་ཀྱི་གནས་ནས་ཕ་རོལ་བར་ཐག་དཔག་ཚད་ཁྲི་ཕྲག་རེ་ན་གནས་ཏེ། འདི་ནས་དཔག་ཚད་སུམ་ཁྲི་ཉིས་སྟོང་འོག་ན་ཆུ་བུར་ཅན་དང་དེ་ནས་དཔག་ཚད་ཉིས་སྟོང་རེས་ཆད་པའི་འོག་ཏུ་གྲང་དམྱལ་གཞན་རྣམས་རིམ་བཞིན་གནས། དེ་དག་རེ་རེའི་རྒྱ་ཁྱོན་དཔག་ཚད་བཞི་སྟོང་ངོ་། །
ལན། གྲང་དམྱལ་བརྒྱད་ཀྱི་ཚེ་ཐུང་ཤས་ནི་ཆུ་བུར་ཅན་ཡིན་ལ་དེའི་ཚེ་ནི་རྒྱ་གར་མ་ག་བྡའི་བྲེ་ཆེ་ཁལ་བརྒྱད་བཅུ་ཤོང་བ་ཞིག་གི་ནང་ན་ཏིལ་བྱུར་བུར་བཀང་ཏེ་ལོ་བརྒྱ་རེར་ཏིལ་ཪེ་ཕྱི་ལ་དོར་པས་ཏིལ་ཡོངས་རྫོགས་ཟད་པའི་ཚོད་ཇི་ཙམ་བ་དེ་ལས་ཀྱང་རིང་བ་དང་། གྲང་དམྱལ་གཞན་རྣམས་རེ་རེ་བཞིན་ལྡབ་ཉི་ཤུ་ཉི་ཤུས་རིང་བ་ཡིན་ནོ། དེར་སྐྱེ་བའི་རྒྱུ་ནི་དཀོན་མཆོག་གསུམ་དང་ལས་རྒྱུ་འབྲས། སྐྱེ་བ་སྔ་ཕྱི་བཅས་མེད་པར་འདོད་པ་དང་། ཕ་མ་རྒན་འཁོགས་ལ་གོས་དྲོན་པོ་མ་བསྐོན་ནས་འཁྱགས་བཅུག་པ། སེམས་ཅན་མ་ཤི་བ་འཁྱགས་ཧྲེང་བཏང་བ། གཞན་གྱི་གྱོན་པ་འཕྲོག་པ། རྟེན་གྱི་ན་བཟའ་བཅོམ་པ་སོགས་མདོར་ན་རང་གི་སྒོ་གསུམ་གྱི་ཉེས་སྤྱོད་ཁོ་ནའོ། །གཞན་ཡང་འཆི་ཁར་ཚ་བ་རྒྱས་པ་སོགས་ཀྱིས་རེག་བྱ་གྲང་བ་ལ་ཆགས་སྲེད་བྱེད་པས་ཤི་རྗེས་གཉིད་སད་པ་བཞིན་དུ་གྲང་དམྱལ་ལ་སྐྱེ་བར་འགྱུར་རོ། །
ལན། ཉི་ཚེ་བའི་དམྱལ་བ་ལ་གནས་ངེས་པ་མེད་དེ་ཚ་དམྱལ་དང་གྲང་དམྱལ་གྱི་ཉེ་འཁོར་ན་ཡོད་ལ་མིའི་ཡུལ་དུ་ཡང་ཡོད། སྡུག་བསྔལ་ལ་ཡང་ངེས་པ་མེད་དོ། །དབྱིབས་ཀྱང་ཀ་བ་འདུན་ཁང་སོགས་ཀྱི་ཀ་བ་བཙོག་པ་་པའི་ལས་བྱེད་པའམ་སྡོད་སྐབས་འདུན་ཁང་གི་ཀ་བ་ལ་སྔས་ནས་བསྡད་བསགས་པ་ལྟ་བུའི་འབྲས་བུདང་། ཁང་པ། ཤིང་ལྟ་བུ་སོགས་སྣ་ཚོགས་པ་ཡོད་པ་སྟེ་དཔེར་ན་དབྱིབས་ཤིང་སྡོང་ཡིན་ཡང་ལྷགས་པ་རྒྱག་དུས་ངུ་འབོད་བྱེད་ཅིང་ཤིང་སྡོང་མགོ་ནས་མཇུག་བར་འབུ་ཡིས་ཁེངས་པ་ལྟ་བུ་ཡོད་དོ། །ཉེ་འཁོར་བ་དང་ཉི་ཚེ་བ་གཉིས་ལ་ཚེ་ཚད་ངེས་པ་མེད་ཀྱང་ཇི་ཙམ་སྡུག་བསྔལ་དེ་དག་མྱོང་བའི་ལས་ཀྱི་ནུས་པ་མ་ཟད་པ་དེ་སྲིད་བར་དུ་སྡུག་བསྔལ་མྱོང་བར་འགྱུར་རོ། །
ལན།དུད་འགྲོ་ལ་རྒྱ་མཚོ་ཆེན་པོའི་ནང་ལ་གནས་པའི་བྱིངས་ན་གནས་མིའི་ཡུལ་གྱི་སྐམ་ས་དང་མཚོ་རྫིང་ཆུང་ངུ་ལ་གནས་པའི་ཁ་པ་དང་།འཐོར་བ་གཉིས་ཡོད། དེ་ལ་བྱ། རི་དྭགས་དང་གཅན་གཟན། འབུ་སྲིན།ཀླུའི་རིགས་བཅས་རིགས་བཞིའོ། །
ལན། དུད་འགྲོ་ལ་ཐུན་མོང་གི་སྡུག་བསྔལ་བཞི་ཡོད་དེ། གླེན་ཞིང་ལྐུགས་པའི་སྡུག་བསྔལ། གཅིག་གིས་གཅིག་ཟ་བའི་སྡུག་བསྔལ། བཀོལ་ཞིང་སྤྱོད་པའི་སྡུག་བསྔལ། བཀྲེས་ཤིང་སྐོམ་པའི་སྡུག་བསྔལ་བཅས་སོ། །ཚེའི་ཚད་ནི་ངེས་པ་མེད་དེ་ཚེ་རིང་ཤོས་ཀླུའི་རིགས་རྣམས་བསྐལ་པ་གཅིག་གི་བར་དུ་སྡོད་པ་ཡང་ཡོད་ལ། སྲིན་བུ་དག་ཉིན་ཞག་གཅིག་ཀྱང་མི་གནས་པ་ཡཡང་ཡོད་དོ། །སྤྱིར་དུད་འགྲོའི་སྡུག་བསྔལ་དེ་དག་ང་ཚོས་མཉམ་འཇོག་ཅུང་ཟད་བྱས་ན་མིའི་འཚོ་བའི་ཁྲོད་ནས་མཐོང་ཐུབ་པ་དང་བསམས་ན་གོ་ཐུབ་པ་ཡིན་ལ། ཁྱད་པར་གླེན་ལྐུགས་དང་བཀོལ་སྤྱོད་ཀྱི་སྡུག་བསྔལ་དག་དེང་སང་མི་རྣམས་ཀྱི་རྒྱན་དང་ཟས་དང་རྩེན་མོ་སོགས་ལས་ལྷག་པར་གོ་སླ་བ་དང་། དེ་བཞིན་གཅིག་གིས་གཅིག་ཟ་བ་དབཀྲེས་སྐོམ་གྱི་སྡུག་བསྔལ་དག་གི་ཆ་ཤས་ནི་དེང་རབས་ལག་རྩལ་གྱིསམི་དང་རང་བྱུང་ཁམས། སྲོག་ཆགས་ཀྱི་འཇིག་རྟེན་སོགས་བརྙན་འཕྲིན་ལྟད་མོ་ལས་ཇི་ལྟ་བ་བཞིན་བསྟན་པ་ལ་བལྟས་ཀྱང་ཐད་ཀར་མངོན་སུམ་མཐོང་ཐུབ་པའོ། །དེར་སྐྱེས་པའི་རྒྱུ་ནི་ཤིན་ཏུ་ཕྲ་ཞིང་མང་ལ་མཐུ་ཆེ་ཤས་ནི་ཆོས་དང་ཆོས་སྨྲ་བ་ལ་མ་གུས་པ། ཚངས་པར་སྤྱོད་པ་དག་གིས་ཕན་ཚུན་དུད་འགྲོའི་མིང་ངན་བཏགས་པ་སོགས་ཡིན་ནོ།།
ལན། ཡི་དྭགས་ཀྱི་རྩ་བའི་གནས་ཀྱི་དབང་དུ་བྱས་ན་བྱིངས་ན་གནས་པ་དང་ཁ་འཐོར་ན་གནས་པ་གཉིས་ཡོད། སྤྱིར་ན་མང་ཆེ་བ་དམྱལ་བའི་མཐའ་འཁོར་དུ་གནས་པ་དང་ཁ་འཐོར་བའི་གྲས་ནི་མི་ཡུལ་དུ་ཡོད། དེ་ལཕྱིའི་སྒྲིབ་པ་ཅན། ནང་གི་སྒྲིབ་པ་ཅན། ཟས་སྐོམ་ཉིད་ལ་ཡོད་པའི་སྒྲིབ་པ་ཅན་བཅས་གསུམ་ཡོད་དོ། །
ལན། ཕྱིའི་སྒྲིབ་ཅན་རྣམས་ལོ་བརྒྱ་ཕྲག་དུ་མར་ཆུའི་མིང་ཙམ་ཐོས་མ་མྱོང་བར་བཀྲེས་སྐོམ་གྱིས་སྡུག་བསྔལ་དང་། སྐབས་རེ་བཟའ་བཏུང་རྙེད་ཀྱང་རང་གི་ལས་ཀྱིས་གྲུབ་པའི་སེམས་ཅན་མང་པོས་མཚོན་ཆ་ཐོགས་ནས་བསྲུངས་ཏེ་ལོངས་སྤྱོད་མི་ནུས་པ་དང་ཆུ་ཡང་ཁྲག་རྣག་ཏུ་འགྱུར་བར་མཐོང་ནས་འཐུང་མི་འདོད་པ་ལྟ་བུའི་སྡུག་བསྔལ་དང་། ནང་གི་སྒྲིབ་པ་ཅན་རྣམས་ཁ་ཁབ་མིག་ཙམ། མགྲིན་པ་འཇག་མ་ཙམ། ལྟོ་བ་རི་ཆུང་ཙམ་ཡོད་པས་ཁར་མི་ཤོང་པ་དང་མགྲིན་པ་ལས་མི་ཐར་བ་ལྟོ་བ་མི་འགྲངས་བའི་སྡུག་བསྔལ་ལྡན། ཟས་སྐོམ་ཉིད་ལ་ཡོད་པའི་སྒྲིབ་པ་ཅན་རྣམས་ལ་ཟོས་པ་དང་འཐུང་བ་ཐམས་ཅད་མེར་འབར་ནས་ཚིག་པ། བཤང་གཅིན་སོགས་མི་གཙང་བ་ཁོ་ན་ལ་ལོངས་སྤྱོད་ནུས་པ་ཙམ་སོགས་ཀྱི་སྡུག་བསྔལ་མང་བའོ།།འདིར་དུད་འགྲོ་ལས་ཡི་དྭགས་རིགས་མཐོ་ལ་ཤེས་རབ་ཆེ་བས་འགའ་ཞིག་ལ་ཆོས་བསྟན་ཡང་གོ་ནུས་པ་དང་དུད་འགྲོ་ནི་གླེན་ཞིང་པས་རྟེན་དམའ་བས་ཆོས་ལ་བར་ཆད་ཡི་དྭགས་ལས་ཆེ་བས་དུད་འགྲོའི་སྡུག་བསྔལ་དང་པོར་འཆད་དེ་ཡི་དྭགས་ཀྱི་སྡུག་བསྔལ་གཉིས་པར་འཆད་པ་དང་། ཡི་དྭགས་ཀྱི་སྡུག་བསྔལ་ནི་དུད་འགྲོའི་སྡུག་བསྔལ་ལས་ཆེ་བས་ཡི་དྭགས་ཀྱི་སྡུག་བསྔལ་དང་པོ་དང་དུད་འགྲོའི་སྡུག་བསྔལ་གཉིས་པར་འཆད་པའི་ཚུལ་གཉིས་ཡོད་དོ།།
ལན། མི་རྣམས་ཀྱི་ཟླ་བ་གཅིག ༼མི་ལོ་ལྔ་བཅུ་ཟེར་བའང་ཡོད༽དྭགས་ཀྱི་ཞག་གཅིག་བྱས་པའི་རང་ལོ་ལྔ་བརྒྱ་ཐུབ་པ་དང་། ཁ་ཅིག་གི་ཚེ་ཚད་ལོ་ལྔ་སྟོང་དང་ཁ་ཅིག་ལོ་ཁྲི་ཡིན་པར་གསུངས། དེར་སྐྱེ་བའི་རྒྱུ་ནི་གཞན་གྱི་རྒྱུ་ནོར་ལ་ཧམ་འཕྲོག་བྱེད་པ་དང་བརྐུ་བ། རང་ལ་རྒྱུ་ནོར་ལོངས་སྤྱོད་ཡོད་བཞིན་དུ་སྤྱོད་མི་ནུས་པ་དང་གཞན་ལ་སྟེར་མི་བྲ་བ་སོགས་ཆགས་སེམས་དང་བརྣབ་སེམས་ཀྱིས་སེར་སྣ་ཆེ་བ། གཞན་གྱི་སྦྱིན་པ་གཏང་བ་ལ་གེགས་བྱེད་པ། དགེ་འདུན་གྱི་དཀོར་འཕྲོག་པ། གཞན་ལ་ཡི་དྭགས་ཞེས་བརྗོད་པ་སོགས་ཀྱིས་སོ། །ལྷག་པར་དགེ་འདུན་ལ་ཡི་དྭགས་ཞེས་འབོད་ན་སྐྱེ་བ་ལྔ་བརྒྱ་ལ་ཡི་དྭགས་སུ་སྐྱེ་བ་གསུངས་སོ། །
ལན། གལ་ཏེ་ངན་འགྲོའི་གནས་སུ་སྡིག་པའི་རྣམ་སྨིན་སྡུག་བསྔལ་སྣ་ཚོགས་མྱངས་ནས་སྔར་བསགས་པའི་ལས་ངན་པ་རྣམས་ཟད་ན་དེ་ལས་ངེས་པར་དུ་ཐར་རོ་སྙམ་ན། མ་ངེས་ཏེ། སྔོན་བསགས་པའི་ལས་ངན་གྱིས་བསྐྱེད་པའི་སྡུག་བསྔལ་དེ་ཉིད་ཉམས་སུ་མྱོང་བཞིན་དུ་ཡང་ངན་སོང་བ་ནང་ཕན་ཚུན་གཅིག་གིས་གཅིག་ལ་ཁོང་ཁྲོ་སྐྱེ་བ་དང་གནོད་འཚེ་བྱེད་པ་སོགས་སྡུག་བསྔལ་ཆེན་པོ་སྐྱེད་བྱེད་ཀྱི་སྡིག་པའི་ལས་གསར་པ་གཞན་ངན་སོང་གསུམ་གང་དུ་སྐྱེས་པ་དེའི་རྟེན་ལ་བརྟེན་ནས་འཕྲལ་དང་འཕྲལ་ལ་རབ་ཏུ་སྐྱེ་ཞིང་གསོག་པར་བྱེད་སྟབས་ངན་འགྲོ་ནས་ཤི་འཕོས་ཀྱང་སླར་ཡང་ངན་འགྲོར་ཕྱིར་བརྒྱུད་དགོས་ཐུག་པས་དེ་མ་ཐག་ཐར་པ་དཀའོ། །དེ་ལྟར་ཡིན་ཏེ་ངན་འགྲོའི་ལུས་རྟེན་ལ་བདེ་བའི་རྒྱུ་དགེ་བ་སྒྲུབ་པའི་ནུས་མཐུ་ཤིན་ཏུ་ཆུང་ནའང་སྡུག་བསྔལ་གྱི་སྡིག་པ་ནི་རྒྱུན་མ་ཆད་པར་གསོག་པར་བྱེད་པ་ད་ལྟ་ཁ་འཐོར་བའི་དུད་འགྲོ་རྣམས་ལ་བལྟས་ནའང་ཤེས་ཐུབ་པ་ཡིན། འོ་ན་ངན་འགྲོར་སྐྱེས་ན་དེ་ནས་བདེ་འགྲོ་གཏན་ནས་མི་ཐོབ་པར་འགྱུར་རམ་སྙམ་ན། འཐོབ་སྲིད་ཀྱང་ཤིན་ཏུ་དཀའ་བ་ངན་འགྲོར་འགྲོ་བའི་ལས་སྟོབས་ལྡན་རྣམས་ཟད་ཅིང་བདེ་འགྲོར་སྐྱེ་བའི་ལས་སྐྱེས་ནས་མྱོང་འགྱུར་རམ་ལན་གྲངས་གཞན་ལ་མྱོང་འགྱུར་དུ་ངེས་པའི་ལས་ལ་བརྟེན་ནས་སྐྱེ་སྲིད་པ་ཙམ་ཡིན་ཡང་། ངན་འགྲོའི་རྟེན་ལ་ངན་འགྲོའི་རྒྱུ་གསོག་པ་ཤས་ཆེ་བས་བདེ་འགྲོ་འཐོབ་པ་ཤིན་ཏུ་དཀའོ།།
ལན། སྐྱབས་སུ་འགྲོ་བའི་རྒྱུ་ནི་རང་ཉིད་ངན་འགྲོའི་སྡུག་བསྔལ་ཙམ་ལ་འཇིགས་ཤིང་སྐྲག་པ་དང་།དཀོན་མཆོག་ལ་དེ་ལས་སྐྱོབ་པའི་ནུས་པ་ཡོད་པར་ཡིད་ཆེས་པ་གཉིས་སྐྱེས་བུ་ཆུང་ངུའི་སྐྱབས་འགྲོའི་རྒྱུ་དང་། རང་ཉིད་འཁོར་བའི་སྡུག་བསྔལ་ཙམ་ལ་འཇིགས་ཤིང་སྐྲག་པ་དང་། དཀོན་མཆོག་ལ་དེ་ལས་སྐྱོབ་པའི་ནུས་པ་ཡོད་པར་ཡིད་ཆེས་པ་གཉིས་སྐྱེས་བུ་འབྲིང་གི་སྐྱབས་འགྲོའི་རྒྱུ། རང་གཞན་ཐམས་ཅད་སྲིད་ཞི་གཉིས་ཀའི་སྡུག་བསྔལ་ལ་འཇིགས་ཤིང་སྐྲག་པ་དང་།དཀོན་མཆོག་ལ་འཇིགས་པ་དེ་འལས་སྐྱོབ་པའི་ནུས་པ་ལྡན་པར་ཡིད་ཆེས་པ་གཉིས་སམ། ཡང་ན་རང་ཉིད་འཁོར་བ་དང་ངན་སོང་གི་སྡུག་བསྔལ་གྱིས་མནར་བ་ལ་འཇིགས་པ་དང་།སེམས་ཅན་གཞན་སྡུག་བསྔལ་གྱིས་མནར་བ་ལ་སྙིང་རྗེ། དཀོན་མཆོག་ལ་དེ་ལས་སྐྱོབ་པའི་ནུས་པ་ཡོད་པར་ཡིད་ཆེས་པ་གསུམ་ནི་སྐྱེས་བུ་ཆེན་པོའི་སྐྱབས་འགྲོའི་རྒྱུ་སྟེ། མདོར་ན་དཀོན་མཆོག་གསུམ་ལ་སྐྱབས་སུ་འགྲོ་བའི་རྒྱུ་ལ་མ་མཐའང་ངན་སོང་གསུམ་ལ་འཇིགས་པ་དང་དཀོན་མཆོག་ལ་དེ་ལས་སྐྱོབ་པའི་ནུས་པ་ཡོད་བར་ཡིད་ཆེས་པ་གཉིས་འཛོམས་དགོས་པ་ཡིན། དེ་གཉིས་མ་བྱུང་ན་སྐྱབས་འགྲོའི་རྒྱུ་མི་ཚང་ལ། དེ་གཉིས་ཚིག་སུ་སོང་ན་སྐྱབས་འགྲོའང་དེ་དང་འདྲ་ཞིང་། དེ་གཉིས་ཤུགས་དྲག་ལ་བརྟན་པ་ཞིག་ཡོད་ན་སྐྱབས་འགྲོའང་ཡིད་འཁུལ་བ་ཞིག་འོང་བས་སྐྱབས་འགྲོའི་རྒྱུ་ལ་འབད་པར་བྱའོ། །
ལན། རྒྱུ་ཡི་སྒོ་ནས་དབྱེ་ན་སྐྱེས་བུ་ཆེ་འབྲིང་ཆུང་གསུམ་གྱི་སྐྱབས་འགྲོ་སྟེ། ཐེག་དམན་གྱི་སྐྱབས་འགྲོ་དང་ཐེག་ཆེན་གྱི་སྐྱབས་འགྲོ་གཉིས་སུ་དབྱེའོ།།དེ་ལས་ཐེག་དམན་གྱི་སྐྱབས་འགྲོ་ནི་དཀོན་མཆོག་གསུམ་ལ་ཀུན་སློང་རང་ཉིད་སྲིད་པའི་འཁོར་བའི་འཇིགས་པར་སྐྲག་ནས་དེ་ལས་གྲོལ་བའི་བསམ་པའི་གནས་སྐབས་དུས་ཇི་སྲིད་འཚོ་བའི་བར་དུ་སྐྱབས་སུ་འགྲོ་བ་དང་། ཐེག་ཆེན་གྱི་སྐྱབས་འགྲོ་ནི་རང་གཞན་ཐམས་ཅད་སྲིད་ཞིའི་འཇིགས་པ་ལས་གྲོལ་བའི་ཕྱིར་ཐེག་ཆེན་གྱི་དཀོན་མཆོག་ལ་བྱང་ཆུབ་སྙིང་པོ་མ་འཐོབ་བར་དུ་སྐྱབས་སུ་འགྲོ་བ་སྟེ་དེ་ལ་ཡང་གནས་སྐབས་ཀྱི་རྒྱུའི་སྐྱབས་འགྲོ་དང་མཐར་ཐུག་འབྲས་བུའི་སྐྱབས་འགྲོ་བཅས་དབྱེ་བ་གཉིས་ཡོད། དང་པོ་ནི་རང་གཞན་སེམས་ཅན་སྲིད་ཞིའི་འཇིགས་པ་ལས་གྲོལ་བའི་ཕྱིར་དུ་གཞན་རྒྱུད་ལ་བྱོན་ཟིན་གྱི་དཀོན་མཆོག་གསུམ་ལ་སྐྱབས་སུ་འགྲོ་བ། གཉིས་པ་ནི་རང་གཞན་གྱི་སྲིད་ཞིའི་རྒུད་པ་སེལ་བའི་ཕྱིར་མཐར་ཐུག་གི་དཀོན་མཆོག་གསུམ་རང་རྒྱུད་ལ་སྒྲུབ་པར་དམ་བཅའ་བའོ། །
ལན། དེ་ཡང་སྐྱབས་འགྲོ་བདུན་ཅུ་བ་ལས། སངས་རྒྱས་ཆོས་དང་དགེ་འདུན་ནི། །ཐར་བ་འདོད་པ་རྣམས་ཀྱི་སྐྱབས། །ཞེས་གསུངས་པ་ལྟར།ནང་པ་སངས་རྒྱས་པའི་སྐྱབས་སུ་འགྲོ་ཡུལ་ནི་སྟོན་པ་སངས་རྒྱས་དང་།དེས་བསྟན་པའི་ལུང་རྟོགས་ཀྱི་ཆོས་དང་། ཆོས་དེ་ཚུལ་བཞིན་དུ་སྒྲུབ་པའི་འཕགས་པའི་དགེ་འདུན་རྣམས་ཏེ། དཀོན་མཆོག་གསུམ་པོ་དེ་ཁོ་ན་ཉིད་ཡིན་ནོ།།དེ་ལས་སངས་རྒྱས་དཀོན་མཆོག་ནི་འཇིགས་པ་མེད་པའི་ལམ་སྟོན་པ་པོའམ་སྐྱབས་སྟོན་པ་པོ་ཡིན། དབྱེ་ན་རང་ལ་སྐྱབས་སྟོན་མཁན་སངས་རྒྱས་བཅོམ་ལྡན་འདས་ལྟ་བུ་ནི་རྒྱུ་ཡི་སྐྱབས། རང་མངོན་པར་རྫོགས་པ་སངས་རྒྱས་པའི་སངས་རྒྱས་འཕགས་པ་དེ་ནི་འབྲས་བུའི་སྐྱབས་ཡིན། ཆོས་དཀོན་མཆོག་ནི་འཇིགས་པ་མེད་པའི་ལམ་དངོས་སམ་སྐྱབས་དངོས་ཏེ། འགོག་པ་དང་ལམ་བདེན་པ་གཉིས་ཡིན། དགེ་འདུན་དཀོན་མཆོག་ནི་འཇིགས་པ་མེད་པའི་ལམ་སྒྲུབ་པའི་གྲོགས་སམ་སྐྱབས་སྒྲུབ་པའི་གྲོགས་ཏེ་དེ་དང་དེ་དག་ཏུ་འཛིན་ཞིང་བསྟེན་པར་ཁས་ལེན་པ་ཡིན། སྐྱབས་སུ་མཆི་ཞེས་པའི་སྐྱབས་ནི་རྟེན་དང་གཞིའི་དོན་དང་།མཆི་ནི་ཞུགས་པའམ་འགྲོ་བའི་དོན་ཏེ། དཀོན་མཆོག་གསུམ་རྟེན་དུ་བཟུང་ནས་རང་གི་བློ་དེའི་ཕྱོགས་སུ་འགྲོ་བ་དང་སོང་བ་སྟེ་དཀོན་མཆོག་གསུམ་ལ་བློ་སྙིང་འགེལ་ཞིང་དེའི་བཀའ་བཞིན་དུ་ཡོངས་སུ་བསྲུང་བ་ལ་སྐྱབས་སུ་མཆི་ཞེས་ཟེར་རོ།།
ལན། དཀོན་མཆོག་གསུམ་གྱི་ཡོན་ཏན་དང་ཁྱད་པར་ཤེས་ནས་ཁས་ལེན་པ་དང་གཞན་དུ་མི་སྨྲ་བའི་སྒོ་ནས་སངས་རྒྱས་ལ་ཡིད་ཆེས་ཏེ་དེའི་ཆོས་བསྒྲུབ་འདོད་དང་དེའི་དགེ་འདུན་དང་འགྲོགས་འདོད་སོགས་ཀྱིས་བསྡུས་པའི་ཤེས་རབ་གཙོ་འཁོར་ཅི་རིགས་སྐྱབས་འགྲོའི་ངོ་བོ་ཡིན། དེ་ཡང་སངས་རྒྱས་ཀྱི་གསུང་ཐམས་ཅད་ནི་སྐྱེས་བུ་གསུམ་གྱི་ལམ་རིམ་དུ་འདུས་ཤིང་། དེ་དག་ཚང་མ་སྐྱབས་འགྲོའི་ཁོངས་སུ་འདུས་པ་ཡིན་ཏེ།དལ་འབྱོར་རྙེད་དཀའ་དང་འཆི་བ་མི་རྟག་པ། ངན་སོང་གི་སྡུག་བསྔལ་བསམ་པའི་སྒོ་ནས་སྐྱབས་དམ་པ་ལ་ཡིད་ཆེས་ཏེ་མི་དགེ་བཅུ་སྤང་འདོད་ཀྱི་སྐྱེས་བུ་ཆུང་ངུའི་ཆོས་སྐོར་ནི་སྐྱབས་འགྲོའི་བསམ་པ་རྣལ་མ་ཡིན་པ་དང་། སངས་རྒྱས་ལ་ཡིད་ཆེས་པའི་དབང་གིས་དེས་བསྟན་པའི་ལས་འབྲས་ལ་ཡིད་ཆེས་ཏེ་དགེ་སྡིག་གི་འཇུག་ལྡོག་ལ་དོན་གཉེར་བྱེད་པ་ནི་ཆོས་ལ་སྐྱབས་སུ་འགྲོ་བའི་ཚུལ་ཡིན་སྟབས་སྐྱེས་བུ་འབྲིང་གི་ཆོས་སྐོར་ཡང་སྐྱབས་འགྲོ་ལས་གཞན་དུ་མེད་པ་དང་། དེ་ཐམས་ཅད་ཐེག་པ་ཆེན་པོའི་གཞན་དོན་དང་བྱང་ཆུབ་ལ་གཞོལ་བའི་དགོངས་པ་ཡིན་པས་དེ་ཡང་སྐྱབས་འགྲོ་ལས་ལོགས་སུ་མེད་པ་བཅས་ཀྱི་ཕྱིར། དེ་བས་ཆོས་སྒྲུབ་མཁན་ཞིག་གིས་སྐྱབས་འགྲོ་དེ་ཤིན་ཏུ་གནད་ཆེ་བར་གོ་བ་ཤིན་ཏུ་གལ་ཆེའོ། །
ལན། དཀོན་མཆོག་གསུམ་ནི སངས་རྒྱས་དཀོན་མཆོག  ཆོས་དཀོན་མཆོག དགེ་འདུན་དཀོན་མཆོག་བཅས་ཡིན། དེ་དག་ལས་དང་པོ་སངས་རྒྱས་དཀོན་མཆོག་གི་མཚན་ཉིད་ནི་འདུས་མ་བྱས་ལ་སོགས་པའི་ཡོན་ཏན་བརྒྱད་དང་ལྡན་པའི་མཐར་ཐུག་གི་སྐྱབས་གནས་དེ་ཡིན། དེའི་ཡོན་ཏན་བརྒྱད་ནི་ཿསྐྱེ་འཇིག་དང་བྲལ་བ་འདུས་མ་བྱས་པ།  འབད་རྩོལ་ཉེ་བར་ཞི་བ་ལྷུན་གྱིས་གྲུབ་པ། མངོན་སུམ་གྱི་རྟོགས་པ་ལྟར་རྗོད་བྱེད་ཀྱི་སྒྲ་ཡིས་ཇི་ལྟར་བཞིན་བརྗོད་མི་ནུས་པ་དང་རྟོགས་པས་ཇི་ལྟར་བཞིན་རྟོགས་མི་ནུས་པ། ཇི་ལྟར་སྟོང་ཉིད་དང་ཇི་སྙེད་པ་ཀུན་རྫོབ་མཁྱེན་པ།བརྩེ་བ་ཐུགས་རྗེ་ཆེན་པོ། དེས་གང་དང་གང་སྒྲུབ་ནུས་པ། རང་དོན་གྱི་ཡོན་ཏན། གཞན་དོན་གྱི་ཡོན་ཏན་བཅས་སོ། །དེ་ལ་ལོངས་སྐུ་ནི་ཐེག་ཆེན་ཆོས་ལ་རྫོགས་པར་ལོངས་སྤྱོད་པར་ལོངས་སྤྱོད་རྫོགས་པའི་སྐུ་སྟེ་སངས་གསར་དུ་རྒྱས་པའི་ཚེ་མཚན་དཔེ་སྤྲོས་པའི་གཟུགས་སྐུ་ཞིག་ལ་ངོས་འཛིན་ཆོག་པ་དང་། སྤྲུལ་སྐུ་ནི་གང་ལ་གང་འདུལ་གྱི་ཐབས་སྣ་ཚོགས་པས་སེམས་ཅན་གྱི་དོན་སྣ་ཚོགས་པ་མཛད་པ་སྟེ་བདག་ཅག་གི་སྟོན་པ་ཐུབ་པའི་དབང་པོ་ལྟ་བུ། ངོ་བོ་ཉིད་སྐུ་ནི་ཆོས་ཀྱི་དབྱིངས་དང་མེ་ལོང་ལྟ་བུའི་ཡེ་ཤེས་དབྱེར་མེད་པ་སྟེ་དེའི་རྒྱུད་ཀྱི་སྒྲིབ་གཉིས་ཟད་པའི་ཆ་འདུས་མ་བྱས། ཡེ་ཤེས་ཆོས་སྐུ་ནི་ཇི་ལྟར་ཇི་སྙེད་ཀྱི་ཤེས་བྱའི་རྣམ་པ་ཐམས་ཅད་མ་འདྲེས་པར་མཁྱེན་པ་སྟེ་དེའི་རྒྱུད་ཀྱི་མཁྱེན་པའི་ཡོན་ཏན་དང་བརྩེ་བའི་ཡོན་ཏན་སོགས་བཅས་བཞི་ཡོད། གཉིས་པ་ཆོས་དཀོན་མཆོག་གི་མཚན་ཉིད་ནི་བསམ་དུ་མེད་པ་ལ་སོགས་པའི་ཡོན་ཏན་བརྒྱད་པོ་གང་རུང་དང་ལྡན་པའི་འཕགས་རྒྱུད་ཀྱི་རྣམ་བྱང་བདེན་པ་ཞེས་པར་བྱ་སྟེ་རང་བརྒྱུད་ཀྱི་ཉོན་མོངས་སྤངས་པའི་འགོག་པ་དང་། ཉོན་མོངས་དེ་སྤོངས་བྱེད་ཀྱི་ལམ་དེ་ཉིད་ཡིན་ཞིང་། དེ་ལ་རྟོགས་པའི་ཆོས་ཟེར། རྟོགས་པའི་ཆོས་དེ་མཚོན་བྱེད་ཀྱི་གསུང་རབ་གླེགས་བམ་རྣམས་ནི་ཐོས་བསམ་བྱ་བའི་གཞི་ཡིན་པས་ལུང་གི་ཆོས་དཀོན་མཆོག་ཟེར། དེའི་ཡོན་ཏན་བརྒྱད་ནི་མུ་བཞིར་རྟོག་གེ་པའི་བློས་ཇི་ལྟ་བ་བཞིན་དུ་བསམ་དུ་མེད་པ།ྱའཕེན་བྱེད་ཀྱི་ལས་དང་ཉོན་མོངས་ཅི་རིགས་མེད་པ།ྒུབདག་འཛིན་གྱི་གཞན་དབང་གྱུར་པའི་ཚུལ་མིན་ཡིད་བྱེད་ཀྱི་རྟོགས་པ་མེད་པ།ྒུལམ་གྱི་ངོ་བོ་སྒྲིབ་པ་དང་མ་འདྲེས་པས་དག་པ།ལྩགསལ་བ་ཇི་ལྟ་བ་དང་ཇི་སྙེད་པ་རིག་པ། མི་མཐུན་ཕྱོགས་ཀྱི་གཉེན་པོ་བྱེད་པ་གང་ཞིག་ལ་ཆགས་པ་བྲལ་བར་བྱེད་པའི་འགོག་བདེན གང་གིས་ཆགས་པ་དང་བྲལ་བར་བྱེད་པ་ལམ་བདེན་བཅས་ཀྱི་ཡོན་ཏན་དང་ལྡན་པའོ།།དེ་ལ་དབྱེ་ན་གསུང་རབ་ཡན་ལག་བཅུ་གཉིས་ལྟ་བུའི་སྒྲས་བརྗོད་རིགས་ཀྱི་སྒོ་ནས་ཀུན་རྫོབ་པའི་ཆོས་དཀོན་མཆོག་དང་།འགོག་བདེན་དང་ལམ་བདེན་ལྟ་བུའི་དོན་དམ་པའི་ཆོས་དཀོན་མཆོག་གཉིས་ཡོད་དོ། །གཞུང་ལ་མ་སྦྱངས་པའི་བློ་དམན་རྣམས་ལ་རགས་པ་ཙམ་དཔེར་མཚོན་ན་སྐྱེས་བུ་གསུམ་གྱི་ལམ་གྱི་རིམ་པ་འདི་ཉིད་ལ་ལམ་བདེན་ཞེས་ངོས་གཟུང་ཆོག་པར་གསུངས།གསུམ་པ་དགེ་འདུན་ཞེས་པ་ནི་ཐར་བའི་དགེ་བ་ལ་རྩེ་གཅིག་ཏུ་འདུན་པ་ཡིན་པས་དེ་ལྟར་བརྗོད་ཅིང་། དབྱེ་ན་འཕགས་པའི་དགེ་འདུན་དང་སོ་སྐྱེ་དགེ་འདུན་གཉིས་ཡོད་པ་ལས། འདིར་བརྗོད་པའི་དགེ་འདུན་དཀོན་མཆོག་ནི་འཕགས་པའི་དགེ་འདུན་ལ་ཟེར། དེའི་མཚན་ཉིད་ནི་རིག་གྲོལ་གྱི་ཡོན་ཏན་བརྒྱད་པོ་གང་རུང་དང་ལྡན་པའི་འཕགས་པའི་གང་ཟག་སྟེ།སྟོང་ཉིད་མངོན་སུམ་དུ་རྟོགས་མཁན་ཡན་ཆད་ཀྱི་གང་ཟག་སེར་སྐྱ་གང་ཡང་རུང་བའོ། །དེའི་ཡོན་ཏན་བརྒྱད་ནི་ཇི་ལྟ་བ་རིག་པ། ཇི་སྙེད་པ་རིག་པ། ནང་རིག་པ། རང་གི་ངོས་སྐལ་གྱི་ཆགས་པའི་སྒྲིབ་པ་དང་ཐོགས་པའི་སྒྲིབ་པ་དང་དམན་པའི་སྒྲིབ་པ་དང་གསུམ་པོ་ཅི་རིགས་དང་བྲལ་བའི་ཡོན་ཏན་གསུམ། རིག་པ། གྲོལ་བ་བཅས་ཡོན་ཏན་བརྒྱད་དང་ལྡན་པའོ། །སོ་སྐྱེ་ཡིན་ན་དགེ་སློང་རྣམ་དག་བཞི་ཚང་བའི་སྡེ་གཅིག་ལ་དགེ་འདུན་དུ་འཇོག་པ་སྟེ། འཕགས་པའི་དགེ་འདུན་དངོས་མིན་ཡང་བརྡར་བཏགས་བའི་དགེ་འདུན་དཀོན་མཆོག་ཡིན་པས། འདི་ལ་ཕན་གནོད་བྱས་ན་དགེ་འདུན་ལ་བརྟེན་པའི་དགེ་སྡིག་གི་འབྲས་བུ་འབྱུང་བར་གསུངས་སོ།།དཀོན་མཆོག་གསུམ་གྱི་རིམ་པ་ནི་སྤྱིར་དམ་པའི་ཆོས་ལ་བརྟེན་ནས་འཕགས་པའི་དགེ་འདུན་འབྱུང་། འཕགས་པའི་དགེ་འདུན་ལ་བརྟེན་ནས་སངས་རྒྱས་འབྱུང་བ་ཡིན་ཡང་། འདིར་འཇིག་རྟེན་དུ་དང་པོར་སྟོན་པ་སངས་རྒྱས་བྱོན། དེས་དམ་པའི་ཆོས་གསུངས། དེ་ལས་འཕགས་པའི་དགེ་འདུན་བྱུང་བ་ལྟར་བྱས་པའོ། །
ལན། སངས་རྒྱས་ལ་བརྟེན་པའི་སྡིག་པ་ནི་དེ་བཞིན་གཤེགས་པའི་སྐུ་ལ་ངན་སེམས་ཀྱིས་ཁྲག་འབྱིན་པ་དང་། སྐུ་འདྲའི་བཟོ་དབྱིབས་ལ་སྐྱོན་བཏགས་པ་ལྟ་བུ་སྟེ་སྐུ་ལེགས་ཉེས་ཀྱི་དཔྱད་པ་གདགས་པ། གཏའ་མ་འཇོག་པ། ནོར་ཟོང་གི་འདུ་ཤེས་ཀྱིས་ཉོ་ཚོང་བྱེད་པ། ངན་སེམས་ཀྱིས་བཤིག་པ་སོགས་ཡིན། དེ་དག་ལས་དང་པོ་ནི་ལྷས་བྱིན་གྱིས་རྡོ་སྒྱོགས་འཕངས་ནས་སངས་རྒྱས་ཀྱི་སྐུ་ལས་ཁྲག་ཕྱུང་བ་ལྟ་བུ་ཡིན་པས་རང་རེ་ལ་མི་འབྱུང་ཡང་གཞན་རྣམས་འབྱུང་བ་མང་ངོ་། །ཆོས་ལ་བརྟེན་པའི་སྡིག་པ་ནི། དཔེར་ན་ཐེག་པ་ཆེ་ཆུང་དང་། མདོ་སྔགས། ས་དགེ་བཀའ་རྙིང་སོགས་རྒྱུ་མཚན་དུ་བཟུང་ནས་བདག་སྟོད་གཞན་སྨོད་བྱེད་པ་ལྟ་བུའི་དམ་ཆོས་སྤང་བ་དང་། གསུང་རབ་ནོར་གྱི་འདུ་ཤེས་བཞག་ནས་ཉོ་ཚོང་བྱེད་པ། གསུང་རབ་ས་རྗེན་ལ་བཞག་པ་དང་། མཆིལ་མ་བསྐུ་བ། སྟེང་དུ་དངོས་པོ་འཇོག་པ་སོགས་གསུང་རབ་ལ་མ་གུས་པ། གསུང་རབ་ཚོང་བའི་རིན་པ་ལོངས་སྤྱད་པ་སྟེ་གསུང་རབ་ཀྱི་རིན་པ་ཟ་བ་སོགས་ཡིན། འདི་དག་ནི་ང་ཚོ་ལ་འབྱུང་སླ་ཞིང་ཉེས་པ་ཡང་ཤིན་ཏུ་ལྕི་སྟེ། དཔེར་ན། སྔར་སྦྱིན་བདག་ཁྱིམ་པ་ཞིག་གུད་ནས་འབུམ་ཞིག་ཡོད་པ་དེ་བཙོང་ནས།དེའི་སྡིག་པ་བཤགས་པ་ལ་དབོན་སྟོན་སྐྱེར་སྒང་པ་ཞེས་ཤངས་པ་རིན་ཆེན་རྣམ་བདུན་གྱི་ལྔ་པ་སྤྱན་རས་གཟིགས་ཀྱི་གྲུབ་ཐོབ་ཆེན་པོ་སོགས་གྲྭ་བཞི་གདན་དྲངས། སྦྱིན་བདག་གིས་འབུམ་གྱི་རིན་པས་ཁོང་རྣམས་ལ་གསོལ་ཆས་ཕུལ། དེའི་ནུབ་མོར་སྐྱེར་སྒང་པ་ལ་སྙུན་གཞི་ཤིན་ཏུ་དྲག་པོ་བྱུང་བས།ཏིང་ངེ་འཛིན་གྱི་ངང་ནས་གཟིགས་པས་སྐུ་ལུས་ནང་དུ་ཨ་ཡིག་དཀར་པོ་ཞིག་ཕར་ཚུར་དུ་རྒྱུགས་པ་དེས་གཟེར་དྲག་པོ་ལངས་པ་གཟིགས། ཡི་དམ་གྱི་ལྷ་ལ་གསོལ་བ་བཏབ་པས་སྤྱན་རས་གཟིགས་བྱོན་ནས། ཁྱོད་རྣམས་ཀྱི་གསུང་རབ་བླུ་ཡོན་གྱི་ཟས་ཟོས་པ་དེ་ཤིན་ཏུ་ནས་མ་ལེགས། ཁྱོད་སྡིག་སྒྲིབ་སྲབ་པས་ཚེ་འདིར་སྨིན་པ་ཡིན། གཞན་རྣམས་དམྱལ་བར་ལྷུང་བར་ངེས། ཁྱེད་ཀྱིས་སྡིག་བཤགས་སུ་གསེཪ་བྲིས་ཀྱི་འབུམ་ཞིག་བཞེངས་ཞེས་གསུངས་པ་ལྟ་བུའོ། །དགེ་འདུན་ལ་བརྟེན་པའི་སྡིག་པ་ནི། དགེ་འདུན་གྱི་དབྱེན་བྱེད་པ་དང་། དཀོར་འཕྲོག་པ། སྐུར་བ་བཏབ་པ། སྲུང་མ་རྣམས་ཀྱི་དུས་གཏོར་ཆག་པ་སོགས་ཡིན། འདི་ནི་ང་ཚོ་ལ་ཤིན་ཏུ་འབྱུང་སླ་ཞིང་།ཉེས་པ་ནི་ཆོས་དང་སངས་རྒྱས་ལ་བརྟེན་པའི་སྡིག་པ་ལས་ཀྱང་ཐུ་ཚབས་ཆེ་བ་སྟེ། སྟོབས་བཞིས་བཤགས་ཀྱང་རྣམ་སྨིན་ཅུང་ཟད་མ་མྱོང་བར་དུ་མི་འདག་པའོ། །འདིར་དཀོར་འཕྲོག་པ་ཞེས་པ་ནི་གཏོང་སྒོ་བཅག་པ་དང་།སྤྱི་རྫས་དགེ་འདུན་གྱིས་མ་གནང་པར་ལོངས་སྤྱོད་པ། དེ་བཞིན་སྦྱིན་བདག་གིས་ཕུལ་བའི་འབུལ་བ་ཕྱིར་འཕྲི་བ་སོགས་ལ་ཟེར་ཏེ།འདི་དག་ནི་དམྱལ་བ་མནར་མེད་ཀྱི་རྒྱུའོ། །
ལན། རྗེ་བཙུན་བྱམས་པ་མགོན་པོས། འབྱུང་བ་དཀོན་ཕྱིར་དྲི་མེད་ཕྱིར། །མཐུ་ལྡན་ཕྱིར་དང་འཇིག་རྟེན་གྱི། རྒྱན་གྱུར་ཕྱིར་དང་མཆོག་ཉིད་ཕྱིར།འགྱུར་བ་མེད་ཕྱིར་དཀོན་མཆོག་ཉིད། །ཅེས་གསུངས་པ་ལྟར་ཡིད་བཞིན་གྱི་ནོར་བུ་འཇིག་རྟེན་ན་འབྱུང་དཀོན་པ་ལྟར། དཀོན་མཆོག་ཉིད་ཀྱང་འབྱུང་བ་དཀོན་པ་དང་། ནོར་བུར་གཡའ་ལ་སོགས་པའི་དྲི་མ་མེད་པ་ལྟར།དཀོན་མཆོག་ཉིད་ཀྱང་ཉེས་པའི་དྲི་མ་མེད་པ་དང་། ནོར་བུར་དབུལ་བ་སེལ་བའི་མཐུ་དང་ལྡན་པ་ལྟར། དཀོན་མཆོག་ལ་གདུལ་བྱའི་སྡུག་བསྔལ་སེལ་བའི་མཐུ་དང་ལྡན་པ་དང་། ནོར་བུ་ནི་འཇིག་རྟེན་གྱི་རྒྱན་ཡིན་པ་ལྟར། དཀོན་མཆོག་ཉིད་ཀྱང་ཐར་པ་དོན་གཉེར་གྱི་རྒྱན་ཡིན་པ་དང་།ནོར་བུ་ནི་རྒྱན་གྱི་མཆོག་ཡིན་པ་ལྟར།དཀོན་མཆོག་ཉིད་ཀྱང་སྐྱབས་གནས་གཞན་ལས་མཆོག་ཡིན་པ་དང་། ནོར་བུ་བསྟོད་སྨད་སོགས་ཀྱི་སྒོ་ནས་གཞན་དུ་མི་འགྱུར་བ་ལྟར། དཀོན་མཆོག་ཉིད་ཀྱང་དེའི་སྒོ་ནས་གཞན་དུ་མི་འགྱུར་པ་བཅས་ཡིད་བཞིན་ནོར་བུ་དང་འདྲ་བའི་ཆོས་དྲུག་གི་སྒོ་ནས་དཀོན་མཆོག་ཅེས་བརྗོད་པ་ཡིན་ནོ།
ལན། སྤྱིར་ཕྱི་པ་དང་ནང་པའི་དབྱེ་བ་འཇོག་ཚུལ་མང་དུ་སྣང་ནའང་།འདིར་ལྟ་བའི་ཐོག་ནས་དབྱེ་ན་ལྟ་བ་བཀའ་བཏགས་ཀྱི་ཕྱག་རྒྱ་བཞི་ཁས་ལེན་པ་ལ་ནང་པ་དང་ཁས་མི་ལེན་པ་ལ་ཕྱི་པར་འཇོག ཐབས་ཀྱི་ཆ་ནས་རྩིས་ན་ཇོ་བོ་རྗེས། ཕྱི་པ་ནང་པ་སྐྱབས་འགྲོའི་ཁྱད་ཅེས་གསུངས་པ་ལྟར།ཕྱི་ནང་གི་ཁྱད་པར་ནི་དཀོན་མཆོག་གསུམ་སྐྱབས་གནས་སུ་ཁས་ལེན་མིན་ཏེ། སྙིང་ཐག་པ་ནས་དཀོན་མཆོག་གསུམ་པོ་སྐྱབས་གནས་སུ་ཁས་ལེན་ཞིང་དེ་ལས་གཞན་ལ་སྐྱབས་གནས་ཡང་དག་ཏུ་ཁས་མི་ལེན་པའི་གང་ཟག་ནི་ནང་པ་དང་། དཀོན་མཆོག་གསུམ་སྐྱབས་གནས་སུ་ཁས་མི་ལེན་པའི་གང་ཟག་ལ་ཕྱི་པར་བཞག་པ་ཡིན། དཀོན་མཆོག་ལ་སྐྱབས་འགྲོ་རྣམ་དག་ཅིག་བྱུང་ན་སངས་རྒྱས་བསྟན་པའི་སྒོར་ཚུད་དེ་ནང་པ་སངས་རྒྱས་པ་ཞེས་བྱ་བའི་གྲས་སུ་འགྲོ་ལ། སྐྱབས་འགྲོ་དེ་འདྲ་ཞིག་མེད་ན་ནི། ཡོན་ཏན་ཅི་ཡོད་ཀྱང་སངས་རྒྱས་ཀྱི་བསྟན་པའི་སྒོར་མི་ཚུད། ཐོས་པ་ཆེ་བ་སྟེ་སྡེ་སྣོད་གསུམ་ཀ་འདོན་ཡང་དཀོན་མཆོག་གསུམ་ལ་སྐྱབས་སུ་འགྲོ་བ་དེ་འདྲ་ཞིག་མེད་ན་ཆོས་སངས་རྒྱས་ཀྱི་ཆོས་ཡིན་པས་མི་ཕན་གང་ཟག་ཁོ་རང་ནང་པ་སངས་རྒྱས་པར་མི་ཚུད། སྒོམ་བཟང་སྟེ་བསམ་གཏན་བཞི་ཀ་ཐོབ་པའི་མངོན་ཤེས་དང་རྫུ་འཕྲུལ་དཔག་མེད་ཡོད་ཀྱང་དཀོན་མཆོག་ལ་ཁས་ལེན་བ་འདི་མེད་ན་ཕྱི་རོལ་མུ་སྟེགས་པའི་དྲང་སྲོང་རྣམས་བཞིན་དུ་ད་དུང་སངས་རྒྱས་ཀྱི་བསྟན་པའི་སྒོའི་ནང་དུ་མ་ཚུད་དོ།།སྐྱབས་འགྲོ་མ་བྱས་པར་ནང་པའི་ཆོས་ལ་ཞུགས་ནས་ཆོས་ལ་ཉན་བཤད་སྤྱོད་པ་ལ་སོགས་བྱས་ཀྱང་ཁྱིམ་པ་རྐུ་ཐབས་སུ་གནས་པ་དང་འདྲ་སྟེ། བསྟན་པ་ལ་མཐོ་འཚམ་ཞིང་རྟེན་གྱི་བྱིན་རླབས་མེད་པས་ཐེག་པ་གསུམ་གྱི་བྱ་བ་གང་ཡང་མི་འགྲུབ་ཅེས་གསུངས། དེ་བས་སྐྱབས་སུ་འགྲོ་བ་ནི་བསྟན་པ་ལ་གཞུག་པའི་ཆེད་དུ་ཡིན་པས་ནང་པ་ལ་འཇུག་པའི་སྒོ་ཡིན་ལ། དེ་ལ་བརྟེན་ནས་ནང་པ་སངས་རྒྱས་པར་ཚུད་པ་ནི་དཀོན་མཆོག་ལ་ཡིད་ཆེས་པའི་ལག་རྗེས་ཡིན། འདི་དང་བཤེས་གཉེན་བསྟེན་པ་གཉིས་མི་འདྲ་སྟེ། བཤེས་གབསྟེན་པ་ནི་ལམ་མ་ནོར་བར་གཞུག་པའི་ཆེད་དུ་ཡིན་པས་བཤེས་གཉེན་བསྟེན་ཚུལ་ནི་ལམ་རིམ་ལ་འཇུག་པའི་སྒོ་སྟེ། བཤེས་གཉེན་གྱི་གདམས་ངག་ལ་བརྟེན་ནས་སྐྱེས་བུ་ཆུང་འབྲིང་སོགས་ཀྱི་རྟོགས་པ་རྒྱུད་ལ་སྐྱེས་པའི་ལག་རྗེས་ཡིན་ནོ། །
ལན། དེ་ནི་མ་ངེས་ཏེ། དཔེར་ན་མི་གང་ཞིག་གིས་སྔ་དྲོར་མཆོག་གསུམ་ལ་དད་ཅིང་སྐྱབས་སུ་སོང་བས་ནང་པར་ཆགས་ཀྱང་ཕྱི་དྲོར་རྐྱེན་གང་གིས་དཀོན་མཆོག་གསུམ་ནི་སྐྱབས་སུ་འོས་སམ་མི་འོས་ཞེས་ཐེ་ཚོམ་ཟ་བ་སོགས་སྐྱབས་སུ་མ་སོང་བར་གྱུར་ན་དེ་མ་ཐག་ཏུ་ནང་པ་མ་ཡིན་པར་ཆགས་པ་ཡིན་ནོ། །
ལན། རང་སྡུག་བསྔལ་ལས་མ་ཐར་ན་སང་གི་སྡུག་བསྔལ་ཐམས་ཅད་ལས་གྲོལ་ཟིན་པ། 》རང་སྡུག་བསྔལ་ལས་ཐར་ཚར་ཡང་གཞན་སྐྱོབ་པའི་ཐབས་ལ་མ་མཁས་ན་སྐྱོབ་མི་ནུས་ལ། སངས་རྒྱས་ནི་འགྲོ་བ་རང་རང་གི་གནས་ཚུལ་དང་བསྟུན་ནས་འཇིགས་པ་ལས་སྒྲོལ་བའི་ཐབས་མཁས་པ། སྙིང་རྗེ་ཆེན་པོ་མེད་ན་གཞན་འཇིགས་པ་་དངོས་སུ་སྐྱོབ་མི་སྲིད་པས་སངས་རྒྱས་ལ་ནི་སེམས་ཅན་ཐམས་ཅད་འཇིགས་པ་ལས་སྐྱོབ་འདོད་ཀྱི་སྙིང་རྗེ་ཆེན་པོ་ལྡན་པ། ༧རང་ལ་ཕན་ཐོགས་མི་ཐོགས་ལ་ལྟོས་ན་ཉེ་རིང་མེད་པ་སྐྱོབ་མི་ནུས་པས་སངས་རྒྱས་ནི་རང་ལ་ཕན་བཏགས་དང་མི་བཏགས་ལ་མ་ལྟོས་པར་སེམས་ཅན་ཐམས་ཅད་ཀྱི་དོན་མཛད་མཁན་ཞིག་ཡིན་པ་དང་བཞིའོ།།
ལན། དེར་བསྡུ་བ་ལས་གསུངས་པ་བཞི་སྟེ། ཡོན་ཏན་ཤེས་ནས་སྐྱབས་སུ་སོང་པ་དང་། ཁྱད་པར་ཤེས་ནས་སྐྱབས་སུ་སོང་བ། ཁས་བླངས་ནས་སྐྱབས་སུ་སོང་པ། གཞན་དུ་མི་སྨྲ་བས་སྐྱབས་སུ་སོང་བ་བཅས་སོ། །
ལན། དེར་སངས་རྒྱས་ཀྱི་ཡོན་ཏན་ཤེས་དགོས་པ་དང་ཆོས་ཀྱི་ཡོན་ཏན་ཤེས་དགོས་པ། དགེ་འདུན་གྱི་ཡོན་ཏན་ཤེས་དགོས་པ་གསུམ། དང་པོར་སངས་རྒྱས་ཀྱི་སྐུའི་ཡོན་ཏན་ལ་མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུ་རྣམས་དྲན་པར་བྱེད་པ། གསུང་གི་ཡོན་ཏན་ལ་གསུང་དབྱངས་ཡན་ལག་དྲུག་ཅུ་དང་ལྡན་པ་སྟེ་འགྲོ་བ་སྣ་ཚོགས་ཀྱིས་དྲི་བ་མི་འདྲ་བ་མང་པོ་དུས་གཅིག་ཏུ་ཞུས་ཀྱང་སངས་རྒྱས་ཀྱི་གསུང་གཅིག་གིས་འགྲོ་བ་སོ་སོའི་སྐད་དུ་དྲི་བ་ཐམས་ཅད་ལ་ལན་སོ་སོའི་དབང་པོ་དང་འཚམས་པར་གོ་ཐུབ་པ་བྱུང་བ། ཐུགས་ཀྱི་ཡོན་ཏན་ལ་ཤེས་བྱ་ཇི་ལྟ་བ་དང་ཇི་སྙེད་པ་ཐམས་ཅད་ལག་མཐིལ་ལ་སྐྱུ་རུ་ར་བཞག་པ་བཞིན་མཁྱེན་ཞིང་གཟིགས་པའི་མཁྱེན་པའི་ཡོན་ཏན་དང་། སེམས་ཅན་ཐམས་ཅད་སྡུག་བསྔལ་གྱིས་མནར་བར་དུས་རྟག་ཏུ་གཟིགས་པས་དེ་དག་ལ་བརྩེ་བ་སྙིང་རྗེ་ཆེན་པོ་ཡང་རྒྱུན་ཆད་མེད་པར་དུས་རྟག་ཏུ་འཇུག་པའི་བརྩེ་བའི་ཡོན་ཏན་མངའ་བ། འཕྲིན་ལས་ཀྱི་ཡོན་ཏན་ནི་སྐུ་གསུང་ཐུགས་ཀྱི་འཕྲིན་ལས་ལྷུན་གྱིས་གྲུབ་དདང་རྒྱུན་མི་ཆད་པ་གཉིས་ཀྱིས་སེམས་ཅན་ཐམས་ཅད་ལ་ཕན་འདོགས་པར་མཛད་པའོ། །ཆོས་ཀྱི་ཡོན་ཏན་ནི་དེ་ལྟ་བུའི་ཡོན་ཏན་བསམ་གྱིས་མི་ཁྱབ་པ་དང་ལྡན་པའི་སངས་རྒྱས་ནི་འགོག་ལམ་སོགས་རྟོགས་པ་དང་ལུང་གི་ཆོས་ལ་བརྟེན་ནས་བྱུང་ཞིང་འབྱུང་བས་ཆོས་ལ་དེ་ལྟར་སྐྱེད་པའི་ཡོན་ཏན་དང་ལྡན་པའོ། །དགེ་འདུན་གྱི་ཡོན་ཏན་ནི་གཙོ་བོ་འཕགས་པའི་གང་ཟག་རྣམས་ཡིན་ལ་དེ་ཡང་ཆོས་ཀྱི་ཡོན་ཏན་དེ་ཚུལ་བཞིན་དུ་སྒྲུབ་པར་བྱེད་པའི་སྒོ་ནས་དྲན་པར་བྱེད་པ་སོགས་ཀྱིས་སྐྱབས་སུ་འགྲོ་བའོ།
ལན།སངས་རྒྱས་ཀྱི་སྐུ་ལ་མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུ་ཡོད་པ་ལས་མཚན་་བཟང་པོ་སོ་གགཉིས་ནི།༡ཞབས་ཀྱི་མཐིལ་ན་འཁོར་ལོའི་མཚན་དང་ལྡན་པ། རུས་སྦལ་གྱི་ལྟོ་བ་བཞིན་ཞབས་མཐིལ་ས་ལ་མཉམ་པར་གནས་པ། ཕྱག་དང་ཞབས་ཀྱི་སོར་མོ་རྣམས་དྲྭ་བས་འབྲེལ་བ། ཕྱག་དང་ཞབས་རེག་བྱ་འཇམ་ཞིང་གཞོན་ཤ་ཆགས་པ།ཕྱག་ཞབས་ཀྱི་རྒྱབ་བཞི་དང་ཕྲག་པའི་བར་གཉིས་དང་ལྟག་པའི་ཕྱོགས་ཤས་ཁེངས་པས་སྐུ་བདུན་དག་མཐོ་བ། ཕྱག་ཞབས་ཀྱི་སོར་མོ་རྣམས་རིང་བ་དང་། ཞབས་ཀྱི་བཞི་ཆ་ཕྱིར་འཕགས་པས་རྟིང་པ་ཡངས་པ།༨སྐུ་ནི་གཞན་ལས་ཁྲུ་བདུན་ཙམ་གྱིས་འཕགས་པས་ཆེ་ཞིང་ཡ་ཡོ་མེད་པས་དྲང་བ། ཞབས་ཀྱི་པུས་མོའི་ལྷ་ང་དང་། ལོང་བུ་ཆེ་བ་ཕྱིར་འབུར་མི་མངོན་པ། སྐུའི་སྤུ་རེ་རེ་ནས་གྱེན་དུ་ཕྱོགས་པ། བྱིན་པ་རིམ་པར་འཚམས་ལ་རྒྱས་ཤིང་ཟླུམ་པ་རི་དྭགས་ཨེན་ན་ཡ་འདྲ་བ། ཕྱག་པུས་མོའི་ལྷ་ངར་སླེབས་པས་རིང་ཞིང་མཛེས་པ། འདོམས་ཀྱི་སྦ་བ་སྟེ་གསང་གནས་སྦུབས་སུ་ནུབ་པ། པགས་པ་གསེར་གྱི་མདོག་ལྟར་དག་ཅིང་གསལ་བ།པགས་པ་འཇམ་ཞིང་སྲབ་པ། སྤུ་རེ་རེ་ནས་གཡས་ཕྱོགས་སུ་ལེགས་པར་འཁྲུངས་པ། ཞལ་གྱི་སྨིན་མཚམས་སུ་མཛོད་སྤུས་རྒྱན་པ། རོ་སྟོད་སེང་གེ་འདྲ་བར་འཕེལ་ཁ་ཆེ་བ། དཔུང་པའི་མགོ་སྟེ་མགྲིན་པ་ཟླུམ་ཞིང་རྩའི་དྲྭ་བ་མི་མངོན་པ། ཐལ་གོང་སྟེ་དཔུང་མགོ་ཕན་ཚུན་གྱི་བར་གྱི་བྲང་རྒྱས་པ། རོ་མི་ཞིམ་པ་དག་ལའང་རོ་བྲོ་བའི་མཆོག་ཏུ་སྣང་བ།སྐུ་རིང་ཐུང་དང་འདོམ་མཉམ་པ་ཤིང་ནྱ་གྲོ་དྷ་ལྟར་ཆུ་ཞེང་གབ་པ།དབུ་ལ་གཙུག་ཏོར་ལྡན་པ། ལྗགས་སྲབ་ལ་རིང་ཞིང་མཛེས་པ།གསུང་ཚངས་པའི་དབྱངས་དང་ལྡན་པ། འགྲམ་པ་མཐའ་ཟླུམ་ལ་རྒྱས་པ་སེང་གེའི་འགྲམ་པ་དང་འདྲ་བ། ཚེམས་ཤིན་ཏུ་དཀར་བ། ཚེམས་རྣམས་མཐོ་དམན་དང་རིང་ཐུང་གི་ཚད་མཉམ་པ། ཚེམས་ལ་བར་མཚམས་མ་དོད་པས་རེ་བའི་ཐགས་ལྟར་བཟང་བ། ཚེམས་བཞི་བཅུ་ཚང་བ། སྤྱན་ནོར་བུ་མཐོན་ཀ་ལྟར་མཐིང་ཞིང་ཟླུམ་པ། སྤྱན་གྱི་སྟེང་འོག་གི་རྫི་མའི་སྤུ་རྣམས་མ་འདྲེས་པར་བ་ལང་ཁྱུ་མཆོག་གི་རྫི་མ་དང་འདྲ་བ་བཅས་ཏེ། རང་རྒྱུད་ལྡན་གྱི་གང་ཟག་སྐྱེས་བུ་ཆེན་པོར་མཚོན་པས་ན་མཚན་ཞེས་བརྗོད་པ་ཡིན་ནོ།།
ལན། དཀོན་མཆོག་གསུམ་ནང་ཕན་ཚུན་གྱི་ཁྱད་པར་ཤེས་ནས་སྐྱབས་སུ་འགྲོ་བ་ལ་ཟེར་ཞིང་དབྱེ་ན་དྲུག་ཡོད་དེ། མཚན་ཉིད་ལས་གྱུར་པའི་ཁྱད་པར་ལ་སངས་རྒྱས་ནི་མངོན་པར་བྱང་ཆུབ་པའི་མཚན་ཉིད་ཅན་ཏེ་རྟོགས་པ་མཐར་ཕྱིན་པར་གྲུབ་ལ། ཆོས་ནི་སངས་རྒྱས་བྱོན་པའི་འབྲས་བུའི་མཚན་ཉིད་ཅན། དགེ་འདུན་ནི་ཆོས་དེ་སྒྲུབ་པའི་མཚན་ཉིད་ཅན།འཕྲིན་ལས་ཀྱི་ཁྱད་པར་ནི་སངས་རྒྱས་ཆོས་སྟོན་པའི་མཛད་པ་ཅན།ཆོས་ནི་སྤང་བྱ་སྤོང་བའི་ཁྱད་པར་ཅན། དགེ་འདུན་ནི་ཆོས་ཉམས་སུ་བླངས་པས་འབྲས་བུ་ཐོབ་པའི་ཚེ་གཞན་གྱིས་དེ་མཐོང་ནས་དེ་ལ་འཇུག་པ་སོགས་མཉམ་དུ་རོགས་བྱེད་པ་ལྟར་དགེ་བ་ལ་མངོན་པར་སྤྲོ་བའི་འཕྲིན་ལས་ཅན་ནོ།། མོས་པའི་ཁྱད་པར་ལ་སངས་རྒྱས་ནི་མཆོད་པ་དང་བསྙེན་བཀུར་བྱ་བའི་ཡུལ་དང། ཆོས་ནི་རང་རྒྱུད་ལ་མངོན་དུ་བྱེད་པ།དགེ་འདུན་དང་ཚུལ་བཞིན་དུ་འགྲོགས་པའི་མོས་པའོ།། སྒྲུབ་པའི་ཁྱད་པར་ནི། སངས་རྒྱས་ལ་མཆོད་པ་དང་རིམ་གྲོ་བྱེད། ཆོས་རང་རྒྱུད་ལ་སྦྱར་ནས་ཚུལ་བཞིན་ཉམས་སུ་བླངས། དགེ་འདུན་དང་ཆོས་དང་ཟང་ཟིང་གིས་ལྷན་ཅིག་འགྲོགས་པའོ། ། རྗེས་སུ་དྲན་པའི་ཁྱད་པར་ནི་དཀོན་མཆོག་གསུམ་གྱི་ཡོན་ཏན་སོ་སོར་དྲན་པ། བསོད་ནམས་འཕེལ་བ་ལས་གྱུར་བའི་ཁྱད་པར་ནི་སངས་རྒྱས་དང་དགེ་འདུན་ནི་གང་ཟག་གི་དབང་དུ་བྱས་པ་དང་ཆོས་ནི་གང་ཟག་མ་ཡིན་པའི་དབང་དུ་བྱས་པའི་བསོད་ནམས་འཕེལ་བའི་ཁྱད་པར་རོ།།
ལན། དང་པོ་ནི་ཕྱི་ནང་གཉིས་ཀྱི་སྟོན་པ་དང་། བསྟན་པ། དེ་ལ་སློབ་པ་རྣམས་ཀྱི་མཆོག་དམན་ཤེས་ནས་དཀོན་མཆོག་གསུམ་ཁོ་ན་ལ་སྐྱབས་སུ་འཛིན་ལ་དེ་དག་དང་མི་མཐུན་པའི་སྟོན་པ་ལ་སྐྱབས་སུ་མི་འཛིན་པ་སྟེ། སྟོན་པ་སངས་རྒྱས་ནི་སྐྱོན་ཀུན་ཟད་ཡོན་ཏན་ཀུན་ལྡན་པ་དང་སྟོན་པ་གཞན་ནི་དེ་ལས་ལྡོག་པ་དང་། སངས་རྒྱས་བསྟན་པ་ནི་ལམ་བདེ་བས་འབྲས་བུ་བདེ་བ་འཐོབ་པ་དང་།འཁོར་བའི་རྒྱུན་ལས་ལྡོག་པ་དང་། ཉོན་མོངས་རྣམ་པ་བྱང་བར་བྱེད་པ་དང་། ཐར་འདོད་མི་སླུ་བ་དང་། གཅིག་ཏུ་དགེ་བ་དང་།ཉེས་པ་དག་པར་བྱེད་ལ།ཕྱི་རོལ་པའི་བསྟན་པ་ནི་དེ་ལས་ཁས་ལེན་པའི་སྐྱབས་སུ་སོང་བ་ཞེས་པ་ནི་སངས་རྒྱས་ལ་སྐྱབས་སྟོན་པ་དང་། ཆོས་ལ་སྐྱབས་དངོས། དགེ་འདུན་ལ་སྐྱབས་སྒྲུབ་པའི་གྲོགས་སུ་བཟུང་བའི་སྒོ་ནས་སྐྱབས་སུ་འགྲོ་བའོ། །སངས་རྒྱས་སྐྱབས་སྟོན་པ་པོ་ཡིན་ཡང་དེང་སང་དངོས་སུ་མི་ཞུགས་པས་སྐྱབས་སྟོན་པ་པོ་སུ་ལ་བྱ་སྙམ་ན།ད་ལྟ་ལམ་རིམ་དང་སྐྱབས་འགྲོ་སོགས་ཁྲིད་འབོགས་པའི་བླ་མ་ཡིས་སངས་རྒྱས་ཀྱི་ཚབ་ཡང་དག་པ་བྱེད་ཐུབ་པ་ཡིན་པས་དེ་ལ་སྐྱབས་སྟོན་པ་པོ་བྱ་སྟེ། བླ་མ་ལ་སངས་རྒྱས་ཀྱི་སྤྲུལ་པ་ཡིན་པ་ཡོད་པ་དང་། སྤྲུལ་པ་མ་ཡིན་ཡང་དེའི་ལུས་ལ་ཞུགས་ནས་ཆོས་འཆད་དུ་བཅུག་པ་དང་། ལུས་ལ་མ་ཞུགས་ཀྱང་དེའི་ལུས་ངག་ཡིད་གསུམ་བྱིན་གྱིས་བརླབས་ནས་ཆོས་འཆད་དུ་བཅུག་པ་ཡོད་པས་སོ། །
ལན། སྲོག་གི་ཕྱིར་ཡང་མི་གཏོང་བ་དང་འགལ་བ་ནི་སྐྱབས་འགྲོ་གཏོང་བ་དངོས་ཡིན་ལ། དཀོན་མཆོག་གསུམ་མ་བཏང་ཡང་དེ་དག་དང་མི་མཐུན་པའི་སྟོན་པ་སོགས་གསུམ་ལ་གཉིས་འཛིན་བྱས་ན་ཡང་གཞན་དུ་མི་སྨྲ་བ་དང་འགལ་ཞིང་སྐྱབས་ལ་བློ་མ་ཁེལ་བས་གཏོང་ལ། དེ་དག་མ་བྱུང་ན་བསླབ་བྱ་དང་འགལ་བ་ཙམ་ཡིན་གྱི་གཏོང་རྒྱུ་མིན་པར་གསུངས་སོ།།
ལན། དེ་ལ་ཕལ་ཆེ་བས་རང་གིས་དད་པ་བྱེད་སའི་བླ་མ་དང་སངས་རྒྱས་སོགས་ཡིན་སྙམ་པ་ཡོད་ཀྱང་། མ་ཡིན་ཏེ། བླ་མ་དང་སངས་རྒྱས་ལ་མཐུ་སྟོབས་ནུས་པ་མཐའ་ཡས་པ་ཡོད་ཀྱང་སངས་རྒྱས་ནི་སྐྱབས་སྟོན་པ་པོ་དང་དགེ་འདུན་ནི་རང་གི་ཁ་མིག་ཡར་བལྟ་བྱེད་སའི་ཟླ་གྲོགས་ཙམ་ཡིན་པས་དེ་དག་གིས་དངོས་སུ་སྐྱོབ་མི་ཐུབ་ལ། སྐྱོབ་བྱེད་དངོས་ནི་ཆོས་དཀོན་མཆོག་ཡིན་ཏེ། དེ་ཐོབ་པ་ན་འཇིགས་པ་ལས་གྲོལ་བའི་ཕྱིར། མཐའི་ཆོས་དཀོན་མཆོག་དེ་ཡང་གློ་བུར་དུ་འབྱུང་བ་ཞིག་མ་ཡིན་པར་ལས་དང་པོ་བའི་དུས་ཀྱི་སྐྱོན་ཕྱོགས་རེ་ཙམ་སྤོང་བའི་སྤངས་པ་དང་། ཡོན་ཏན་ཕྱོགས་རེ་ཙམ་བསྒྲུབ་པའི་རྟོགས་པ་གཉིས་གོང་ནས་གོང་དུ་ཁྱད་ཞུགས་པར་སོང་བ་ལ་འཇོག་པ་ཡིན། འོན་ཀྱང་ནད་པས་ནད་དྲག་ཐབས་འཚོལ་བ་ལ་སྨན་པས་སྨན་བཟང་པོ་སྟེར་ཡང་རང་གི་མ་བཏུང་ན་མི་ཕན་པ་བཞིན་སངས་རྒྱས་ཀྱིས་ཆོས་བསྟན་པ་དེ་རང་གིས་མ་བསྒྲུབ་ན་སྐྱོབ་མི་ཐུབ་པའོ། ། དེ་ང་རང་སྡུག་བསྔལ་ལས་སྐྱོབ་པ་ལ་ཕྱི་ནང་གི་ཆ་རྐྱེན་གཉིས་ཚང་དགོས་ལ། ཕྱིའི་ཆ་རྐྱེན་སངས་རྒྱས་ཀྱིས་བསྐྲུན་ཟིན་ཡང་ནང་གི་རྐྱེན་ནི་རང་ཉིད་ཀྱིས་སྟོན་པ་སངས་རྒྱས་ལ་ཡིད་ཆེས་བྱས་ཏེ་ཁོང་གི་གསུངས་པའི་ཆོས་བཞིན་ལག་ལེན་ཐོག་ཏུ་བསྒྲུབ་དགོས་པ་ཡིན། དེ་བཞིན་མ་བསྒྲུབས་ན་སུས་ཀྱང་སྐྱོབ་ཐུབ་པ་མིན་ཏེ། དཔེར་ན་ནད་པ་ནད་ཀྱི་སྡུག་བསྔལ་ཡོད་པ་ཞིག་ལ་སྨན་པ་མཁས་པ་ཅི་འདྲ་བ་ཞིག་གིས་སྨན་བཟང་པོ་གང་འདྲ་ཞིག་སྟེར་ཡང་། གལ་ཏེ་ནད་པ་རང་ཉིད་ཀྱིས་དུས་དང་ཚད་ལྟར་སྨན་འཐུང་བ་སོགས་སྨན་པས་བསྒྲུབ་དགོས་གསུང་བ་རྣམས་མ་བསྒྲུབ་པ་དང་།ཟས་དང་ངལ་བ་སོགས་སྨན་པས་མ་བསྒྲུབ་གསུང་བ་རྣམས་བསྒྲུབ་པ་ཡིན་ན་ནད་ལས་ཐར་དུས་ནམ་ཡང་མེད་པས་ནད་ཀྱི་སྡུག་བསྔལ་ལས་ཐར་དང་མི་ཐར་སྨན་པ་མཁས་མིན་དང་སྨན་བཟང་མིན་ཁོ་ན་ཙམ་ལ་རག་ལེན་པ་མ་ཡིན་པར་གཙོ་བོར་ནད་པ་རང་གིས་སྨན་པའི་བཀའ་བཞིན་ལག་ལེན་ཐོག་ཏུ་བསྒྲུབས་དང་མ་བསྒྲུབ་ལ་ཐུག་ཡོད་པ་ལྟ་བུའོ།།
ལན། དེ་དག་གི་ཁྱད་པར་ནི་སྟོན་པ་དང་བསྟན་པ། ལྟ་བ་གསུམ་གྱི་སྒོ་ནས་ཁྱད་པར་ཆེ་སྟེ་སྟོན་པ་སངས་རྒྱས་ནི་སྐྱོན་ཀུན་ཟད་ཅིང་ཡོན་ཏན་ཀུན་དང་ལྡན་ལ་གཞན་གྱི་སྟོན་པ་ནི་དེ་ལས་ལྡོག་པའོ། ། སངས་རྒྱས་ཀྱི་བསྟན་པ་ནི་སེམས་ཅན་ཀུན་ལ་མི་འཚེ་བ་དང་གཞན་དག་གི་བསྟན་པ་ནི་དེ་ལས་ལྡོག་པ།ནང་པ་སངས་རྒྱས་པའི་ལྟ་བ་ནི་རྟག་གཅིག་རང་དབང་ཅན་གྱི་བདག་གིས་སྟོང་པར་འདོད་པ་དང་གཞན་དག་ནི་རྟག་གཅིག་རང་དབང་ཅན་གྱི་བདག་ཏུ་གྲུབ་པར་ཁས་ལེན་པའི་ཁྱད་པར་གསུམ་མོ། །༼གཞན་འོག་ཏུ་འཆད་པ་ལྟར་ལྟ་བ་དང་། སྒོམ་པ། སྤྱོད་པ། འབྲས་བུ་སྟེ་རྒྱུ་མཚན་བཞིའི་སྒོ་ནས་འབྱེད་པའང་ཡོད༽
ལན། སངས་རྒྱས་ཆོས་ལུགས་ཀྱི་གྲུབ་མཐའ་སྨྲ་བ་ཡིན་དང་མིན་གྱི་ཚད་གཞི་ལ་སྐྱབས་འགྲོའི་སྒོ་ནས་འབྱེད་པ་དང་ལྟ་བའི་སྒོ་ནས་འབྱེད་པའི་ཚུལ་གཉིས་ཡོད་པ་ལས། འདིར་ལྟ་བའི་ཆ་ནས་དབྱེ་ཚུལ་ནི། སངས་རྒྱས་ཆོས་ལུགས་ཀྱི་རྩ་བའི་ལྟ་བ་བཞི་སྟེ། འདུས་བྱས་ཐམས་ཅད་མི་རྟག་པ།ཟག་བཅས་ཐམས་ཅད་སྡུག་བསྔལ་བ། ཆོས་ཐམས་ཅད་སྟོང་ཞིང་བདག་མེད་པ།མྱ་ངན་ལས་འདས་པ་ཞི་བ་བཅས་ལྟ་བ་བཀའ་བཏགས་ཀྱི་ཕྱག་རྒྱ་བཞི་ཁས་ལེན་མི་ལེན་གྱི་སྒོ་ནས་བཞག་པ་སྟེ། ཁས་ལེན་ན་ནང་པ་སངས་རྒྱས་པའི་གྲུབ་མཐའ་སྨྲ་བ་ཡིན་ལ། ཁས་མ་ལེན་ན་མ་ཡིན་ནོ། །འདུས་བྱས་མི་རྟག་པ་ཞེས་པ་ནི་ཆོས་གང་ཞིག་རྒྱུ་རྐྱེན་དུ་མ་འདུས་པ་ལས་བྱས་པའམ་སྐྱེས་པའི་ཆར་གཏོགས་པ་དེ་ཐམས་ཅད་ནི་སྐད་ཅིག་གིས་སྐྱེ་ཞིང་རང་གྲུབ་པའི་དུས་ལས་སྐད་ཅིག་གཉིས་པར་འགགས་པས་ན་མི་རྟག་པ་ཞེས་བརྗོད། ཟག་བཅས་སྡུག་བསྔལ་བ་ནི་འདུས་བྱས་ཀྱི་ཆོས་ལ་ཟག་བཅས་ཟག་མེད་གཉིས་ཡོད་པ་ལས་ཟག་མེད་རྣམས་ནི་སྡུག་བསྔལ་གྱི་རྒྱུ་དང་ངོ་བོ་དང་འབྲས་བུས་མ་བསྡུས་པས་སྡུག་བསྔལ་མིན་ཡང་། ཆོས་གང་ལ་དམིགས་ན་ཉོན་མོངས་ཉེ་བར་རྒྱས་པའི་རྒྱུར་གྱུར་པ་ཐམས་ཅད་ནི་ཟག་བཅས་ཡིན་ཞིང་ཟག་པ་དང་བཅས་པའི་དངོས་པོ་ཐམས་ཅད་སྐྱེས་ཙམ་ནས་སྡུག་བསྔལ་གྱི་ངོ་བོའམ་སྡུག་བསྔལ་དང་འབྲེལ་བ་དང་། སྡུག་བསྔལ་གྱི་རྒྱུར་གྱུར་པའི་ཆ་ནས་སྡུག་བསྔལ་གསུམ་གྱི་རང་བཞིན་གྱིས་དེ་དག་ཡོངས་སུ་བསྡུས་པའོ།།ཆོས་བདག་མེད་པ་ནི་འདུས་བྱས་དང་འདུས་མ་བྱས་ཀྱི་ཆོས་ཐམས་ཅད་ལ་གང་ཟག་གི་བདག་དང་ཆོས་ཀྱི་བདག་གིས་སྟོང་པའོ། །མྱ་ངན་ལས་འདས་པ་ཞི་བ་ནི་གཉེན་པོ་བདག་མེད་རྟོགས་པའི་ཤེས་རབ་ཀྱིས་བདག་འཛིན་ས་བོན་དང་བཅས་པ་སྤངས་པ་ན་འགོག་པ་མྱ་ངན་ལས་འདས་པའི་གོ་འཕང་འཐོབ་པར་འགྱུར་ཏེ། དེ་ནི་གཏན་དུ་བདེ་བའི་ཐར་བ་ཡིན་ལ་ཉོན་མོངས་ཀྱིས་གཡོ་བར་མི་ནུས་པའི་ཞི་བ་ཡིན་ཞེས་པའི་དོན་ནོ།།
ལན། ཁྱད་པར་གཙོ་བོ་ནི། ཆོས་ལུགས་མང་པོ་ཞིག་གིས་འཇིག་རྟེན་བཀོད་པ་པོ་ལ་རྟག་པ་རང་བྱུང་གི་སྐྱེས་བུ་ཞེས་པ་ཞིག་ཡོད་པར་འདོད།རྟག་པ་རང་བྱུང་གི་སྐྱེས་བུས་འཇིག་རྟེན་གྱི་སྣོད་བཅུད་ཚང་མ་བཀོད་ཡོང་ལ། རྟག་པ་རང་བྱུང་གི་སྐྱེས་བུ་དེར་དད་པ་བྱས་ཏེ་དེའི་རྗེས་སུ་བསླབ་ན་མཐར་བདེ་སྐྱིད་ཐོབ་པར་ཡིད་ཆེས་བྱེད་བཞིན་ཡོད། གཞན་དཔེར་ན་མུ་སྟེགས་གྲངས་ཅན་པའི་ནང་གསེས་གྲངས་ཅན་ལྷ་མེད་པ་དང་། གཅེར་བུ་པ་ལྟ་བུ་སོགས་འཇིག་རྟེན་བཀོད་པ་པོ་མེད་ཅིང་རང་རང་གི་ལས་ཀྱི་དབང་གིས་བྱུང་བ་རེད་ཅེས་འཇིག་རྟེན་བཀོད་པ་པོ་མེད་པར་འདོད་པའི་ཆོས་ལུགས་གྲུབ་མཐའ་ཁག་གཅིག་ཡོད་པ་རེད། སངས་རྒྱས་པའི་ཆོས་ནི་འཇིག་རྟེན་བཀོད་པ་པོ་མི་འདོད་མཁན་གྱི་སྡེ་ཚན་དེའི་ནང་གསེས་ཡིན་ལ། མི་འདྲ་བ་ཞིག་ལ་སངས་རྒྱས་བཅོམ་ལྡན་འདས་ཀྱིས་ཆོས་ཀྱི་ཕུང་པོ་ལས་དོན་གཞན་པའི་བདག་མི་འདོད་ཅིང་། གྲངས་ཅན་པ་སོགས་ཆོས་ལུགས་གཞན་ཚང་མས་ཕུང་པོ་ལ་དབང་སྒྱུར་མཁན་གྱི་བདག་རང་རྐྱ་བ་ཕུང་པོ་ལ་ལྟོས་མེད་པ་དང་། ཕུང་པོ་ལས་དོན་གཞན་པའི་བདག་རྟག་གཅིག་རང་དབང་བ་དེ་འདྲ་ཞིག་ཡོད་པར་འདོད་བཞིན་ཡོད། སངས་རྒྱས་ཆོས་ལུགས་ཀྱི་ཐོག་ནས་དེ་ལྟ་བུའི་ཕུང་པོ་ལས་དོན་གཞན་པའི་བདག་མེད་ཅེས་ཕུང་པོར་དབང་སྒྱུར་མཁན་གྱི་བདག་རྗེ་བོ་ལྟ་བུ། རང་བཙན་པ། རང་རྐྱ་བ་ཞིག་མེད་པར་འདོད།དེ་བས་སངས་རྒྱས་པའི་ཆོས་དང་།སངས་རྒྱས་པའི་ཆོས་ལས་གཞན་དུ་གྱུར་པའི་ཆོས་གཉིས་ཀྱི་དབྱེ་མཚམས་ནི་ཕུང་པོ་ལས་དོན་གཞན་པའི་བདག་ཡོད་མེད་འདོད་པ་སྟེ། ཕུང་པོ་ལས་དོན་གཞན་པའི་བདག་འདོད་པ་དེ་དག་སངས་རྒྱས་ཀྱི་ཆོས་འདི་ལས་ཕྱི་རོལ་དུ་གྱུར་པའི་ཆོས་དང་། ཕུང་པོ་ལས་དོན་གཞན་པའི་བདག་མི་འདོད་པའི་ཆོས་ལ། སངས་རྒྱས་པའི་ཆོས་ཞེས་ཕལ་ཆེར་བརྗོད་ཆོག་པ་ཡིན་ནོ། །འདིར་རྟག་གཅིག་རང་དབང་ཅན་ཞེས་པ་ནི་སྐྱེ་འཇིག་མེད་པའི་ཆ་ནས་རྟག་པ། ཆ་ཤས་ལ་མ་ལྟོས་པའི་ཆ་ནས་གཅིག་པུ། རང་རྐྱ་བར་གྲུབ་པའི་ཆ་ནས་རང་དབང་ཅན་ཞེས་ཟེར་བ་ཡིན།
ལན། བསྡུ་བ་ལས་བྱུང་བའི་སྐྱབས་འགྲོའི་བསླབ་བྱ་ནི དགེ་བའི་བཤེས་གཉེན་ལ་བརྟེན་པ་དང་།  དེ་ལས་དམ་པའི་ཆོས་ཉན་པ་དང་། ཆོས་ཀྱི་དོན་ཚུལ་བཞིན་ཡིད་ལ་བྱེད་པ་དང་། ཆོས་ཀྱི་རྗེས་སུ་མཐུན་པའི་ཆོས་སྒྲུབ་པ་སྟེ་ཆོས་མྱ་ངན་འདས་པའི་རྗེས་སུ་མཐུན་པར་སྒྲུབ་པ་དང་།ིདབང་པོ་མི་རྒོད་པ་སྟེ་སྒོ་གསུམ་བག་མེད་དུ་མི་གཏང་བ་དང་། བསླབ་གཞི་ཅི་ནུས་སུ་འཛིན་པ་དང་། སེམས་ཅན་ལ་སྙིང་བརྩེ་བ་དང་།དཀོན་མཆོག་མཆོད་པ་ལ་བརྩོན་པ་བཅས་བརྒྱད་ནི་ལྕགས་རི་ལྟར་མཐའ་ནས་སྲུང་ཐབས་སོ། །
ལན། སྒྲུབ་པའི་བསླབ་བྱ་ཞེས་པ་ནི་དཀོན་མཆོག་ལ་སྐྱབས་སུ་སོང་ན་ངེས་པར་དུ་བསྒྲུབ་དགོས་པའི་བསླབ་བྱ་སྟེ། སངས་རྒྱས་ཀྱི་སྐུ་བརྙན་བྲིས་འབུར་སོགས་ལ་སངས་རྒྱས་དངོས་ཀྱི་འདུ་ཤེས་བཟུང་ནས་གུས་པ་དང་མཆོད་པ་བྱེད་པ། ཆོས་ཚིག་བཞི་ཡན་ཆད་ལ་ཡང་མ་གུས་པ་ཅི་ཡང་སྤངས་ནས་ཆོས་དཀོན་མཆོག་ལྟར་གུས་པ། དགེ་འདུན་གྱི་རྟགས་ཙམ་འཛིན་པ་དང་དེ་དག་གི་རྟགས་ཙམ་ལ་ཡང་དགེ་འདུན་དཀོན་མཆོག་དངོས་ཀྱི་འདུ་ཤེས་བཞག་སྟེ་གཤེ་བརྙས་སོགས་མ་གུས་པ་སྤངས་ནས་སྐྱབས་སུ་འཛིན་པ་བཅས་སོ། །
ལན། དཀོན་མཆོག་ལ་སྐྱབས་སུ་སོང་པ་ལ་ངེས་པར་དུ་སྤང་དགོས་པ་རྣམས་ཏེ། སངས་རྒྱས་ལ་སྐྱབས་སུ་སོང་ནས་འཇིག་རྟེན་པའི་ལྷ་གཞན་ལ་སྐྱབས་སུ་མི་འཛིན་པ། ཆོས་ལ་སྐྱབས་སུ་སོང་ནས་སེམས་ཅན་ལ་གནོད་འཚེ་སྤོང་བ། དགེ་འདུན་ལ་སྐྱབས་སུ་སོང་ནས་དཀོན་མཆོག་གསུམ་ལ་སྐྱབས་སུ་ཡིད་མི་ཆེས་པ་དང་སྐུར་བ་བྱེད་པའི་མི་དང་མཉམ་དུ་མི་འགྲོགས་པ་བཅས་སོ། །
ལན། འཇིག་རྟེན་པའི་ལྷ་ཞེས་པ་ནི་ཕྱི་རོལ་མུ་སྟེགས་པས་བསྟེན་པའི་ལྷ་དབང་ཕྱུག་དང་། ཁྱབ་འཇུག་ལ་སོགས་པ་དང་གཞན་ཡང་ཡུལ་ལྷ་དང་།གཞི་བདག་ལ་སོགས་འཇིག་རྟེན་གྱི་ལྷ་འདྲེ་མཐུ་བོ་རྣམས་ལ་ཟེར། དེ་དག་མཐར་ཐུག་གི་སྐྱབས་གནས་མ་ཡིན་ཏེ། ལྷ་དེ་རྣམས་གཞན་འཁོར་བའི་འཇིགས་པ་ལས་སྐྱོབ་རྒྱུ་ལྟ་ཞོག་རང་ཡང་འཁོར་བའི་འཇིགས་པ་ལས་གྲོལ་བ་ཞིག་བྱུང་མེད་པས་སོ། །
ལན། མཆོག་གསུམ་ལ་ཡིད་མ་ཆེས་ནས་དེ་དག་ལ་བློ་འགེལ་པར་མཐར་ཐུག་གི་སྐྱབས་སུ་འཛིན་མི་རུང་བ་ཡིན་ལ། གནས་སྐབས་བར་ཆད་སེལ་བ་དང་མཐུན་རྐྱེན་སྒྲུབ་པའི་གྲོགས་སུ་བསྟེན་མི་རུང་བ་ནི་མ་ཡིན་ནོ།།
ལན། དེར་དྲུག་ཡོད་དེ། དཀོན་མཆོག་གསུམ་གྱི་ཁྱད་པར་དང་ཡོན་ཏན་རྗེས་སུ་དྲན་ནས་ཡང་དང་ཡང་དུ་སྐྱབས་སུ་འགྲོ་བ། དཀོན་མཆོག་གསུམ་གྱི་བཀའ་དྲིན་རྗེས་སུ་དྲན་ནས་དུས་རྒྱུན་དུ་བཟའ་བཏུང་གི་ཕུད་དབུལ་ཞིང་མཆོད་པར་བརྩོན་པ། སེམས་ཅན་གཞན་ཡང་ཅི་ནུས་ཀྱིས་སྐྱབས་སུ་འགྲོ་བ་ལ་བརྩེ་བས་འགོད་པ། རང་ལ་སྐྱིད་སྡུག་ལེགས་ཉེས་དང་བྱ་བ་བཟང་ངན་ཅི་བྱུང་ཡང་དཀོན་མཆོག་གསུམ་ལ་བློས་བཀལ་ནས་བྱེད་པ། ཕན་ཡོན་ཤེས་ནས་ཉིན་ལན་གསུམ་མཚན་ལན་གསུམ་དུ་སྐྱབས་སུ་འགྲོ་བ། རང་ཉིད་སྲོག་གི་ཆེད་དང་ཡང་ན་རྩེད་མོའི་ཆེད་དུ་ཡང༼མནའ་སྐྱེལ་བ་བྱེད་པ་སོགས༽དཀོན་མཆོག་གསུམ་པོ་བློས་གཏོང་བ་མི་བྱེད་པའོ། །དེ་དག་ལས་སྲོག་གི་ཆེད་དུ་མི་གཏོང་བ་དང་འགལ་བ་དང་། སྐྱབས་ལ་གཉིས་འཛིན་བྱེད་པ་སྟེ་འཇིག་རྟེན་པའི་ལྷ་སོགས་ལ་སྐྱབས་སུ་སོང་ན་སྐྱབས་འགྲོ་གཏོང་བས་སྡོམ་པའང་གཏོང་ལ། གཞན་རྣམས་ཀྱིས་སྐྱབས་འགྲོ་མི་གཏོང་ཡང་ཉེས་དམིགས་ཆེ་ལ་འབྱུང་ཉེ་བས་སྤང་པར་འབད་དོ། །
ལན། དེ་ལ་བཅུ་ལས། སྐུ་ལ་མཆོད་པ་སྟེ། སང་རྒྱས་ཀྱི་གཟུགས་ཀྱི་སྐུ་དངོས་ལ་མཆོད་པ། མཆོད་རྟེན་ལ་མཆོད་པ་སྟེ། སངས་རྒྱས་ཀྱི་ཕྱིར་དུ་བཞེངས་པའི་མཆོད་རྟེན་ལ་མཆོད་པ། མངོན་སུམ་དུ་མཆོད་པ་སྟེ། དེ་གཉིས་རང་གི་དབང་པོ་ལ་མངོན་དུ་གྱུར་པ་ལ་མཆོད་པ། མངོན་སུམ་མ་ཡིན་པའི་མཆོད་པ་སྟེ། སངས་རྒྱས་དང་དེའི་མཆོད་རྟེན་མངོན་དུ་མ་གྱུར་པ་ལས་སངས་རྒྱས་དང་མཆོད་རྟེན་ཐམས་ཅད་ཀྱི་ཕྱིར་དུ་མཆོད་པ་དང་། སངས་རྒྱས་མྱ་ངན་ལས་འདས་རྗེས་སུ་དེའི་ཕྱིར་དུ་སྐུ་གཟུགས་དང་།མཆོད་རྟེན་གཅིག་ལ་སོགས་པ་བྱེད་པ་ཡང་མངོན་སུམ་མིན་པའི་མཆོད་པ།རང་གིས་བྱས་པའི་མཆོད་པ་ནི། ལེ་ལོ་དང་སྙོམས་ལས་དང་བག་མེད་པའི་དབང་གིས་གཞན་ལ་བྱེད་དུ་མི་འཇུག་པར་རང་གིས་ལག་དར་ནས་བྱེད་དུ་འཇུག་པ། ཞན་བྱེད་དུ་བཅུག་པའི་མཆོད་པ་ནི། རང་ལ་དངོས་པོ་ཆུང་ངུ་ཡོད་ལ། སེམས་ཅན་སྡུག་བསྔལ་བ་བསོད་ནམས་ཆུང་ཞིང་མི་ནུས་པ་འདི་དག་གི་མཆོད་པ་བྱས་ན་བདེ་བར་འགྱུར་རོ། སྙམ་ནས་སྙིང་རྗེ་དང་ལྡན་པས་གཞན་ཁོ་ན་མཆོད་དུ་འཇུག་པ། གཞན་ཡང་བསྡུ་ནས་རང་གཞན་གཉིས་ཀས་བྱེད་པ་ནི། རང་གཞན་གཉིས་ཀའི་ཐུན་མོང་བས་མཆོད་པ། རྙེད་པ་དང་བཀུར་བསྟིས་མཆོད་པ་ནི། ན་བཟའ་དང་ཞལ་ཟས་ལ་སོགས་པའི་ཡོ་བྱད་སྣ་ཚོགས་དང་མེ་ཏོག་ལ་སོགས་པ་མཆོད་པ་སྣ་ཚོགས་དང་། ཕྱག་དང་སྐོར་བ་དང་བསྟོད་པ་ལ་སོགས་པ་རྙེད་བཀུར་གྱི་མཆོད་པ་བཟང་ཞིང་རྒྱ་ཆེ་བས་མཆོད་པ། ཀུན་ནས་ཉོན་མོངས་པ་མ་ཡིན་པའི་མཆོད་པ་ནི། བག་མེད་པ་དང་། ལེ་ལོ་དང་། ཆོས་བརྒྱད་ཀྱིས་མ་སྦགས་པར་མེ་ཏོག་དང་རིན་པོ་ཆེ་སོགས་མཆོད་པར་འབུལ་བ། སྒྲུབ་པའི་མཆོད་པ་ནི། ཐ་ན་སྐད་ཅིག་ཙམ་ཡང་ཚད་མེད་བཞི་སྒོམ་པ་དང་།ཆོས་ཀྱི་སྡོམ་བཞི་དང་། སྐྱབས་གསུམ་དང་། ཕར་ཕྱིན་རྗེས་སུ་དྲན་པ་སོགས་བཅས་སོ།།མཆོད་པ་བཅུ་པོ་དེས་དཀོན་མཆོག་གསུམ་དང་མཆོད་རྟེན་ལ་མཆོད་པས་ནི་ཡོངས་སུ་རྫོགས་པའི་མཆོད་པའོ།།
ལན། དེའི་བསམ་པ་དྲུག་ནི། ཡོན་ཏན་གྱི་ཞིང་གོང་ན་མེད་པ་ཡིན་སྙམ་པ་དང་། ཕན་འདོགས་པ་གོང་ན་མེད་དོ་སྙམ་པ། སེམས་ཅན་ཐམས་ཅད་ཀྱི་མཆོག་གོ་སྙམ་པ། ཨུ་དུམ་ཝ་རའི་མེ་ཏོག་ལྟར་དཀོན་ནོ་སྙམ་པ།སྟོང་གསུམ་གྱི་སྟོང་ཆེན་པོའི་འཇིག་རྟེན་གཅིག་ཁོ་ན་འབྱུང་བས་འབའ་ཞིག་པའོ་སྙམ་པ། འཇིག་རྟེན་ལས་འདས་པའི་ཕུན་ཚོགས་ཀྱི་གཞི་ཡིན་ནོ་བསམས་ནས་མཆོད་པའོ། །དེ་དག་ནི་བྱང་ས་ལས་བྱུང་བ་ལྟར་རོ། །
ལན། སྤྱིར་ཕན་ཡོན་ལ་བརྗོད་པ་མི་ནུས་མོད་བསྡུས་ན་བརྒྱད་དེ། ནང་པ་སངས་རྒྱས་པར་ཚུད་པ། 》སྡོམ་པ་ཐམས་ཅད་ཀྱི་རྟེན་དུ་འགྱུར་བ།སྔོན་བསགས་པའི་ལས་ཀྱི་སྒྲིབ་པ་རྣམས་སྲབ་པ་དང་ཟད་པར་འགྱུར་བ། བསོད་ནམས་རྒྱ་ཆེན་པོ་བསགས་པ། ངན་འགྲོ་ལ་མི་ལྟུང་བ།མི་དང་མི་མ་ཡིན་གྱི་བར་ཆད་ཀྱིས་མི་ཚུགས་པ། ཅི་བསམ་ཐམས་ཅད་འགྲུབ་པ། མཐར་ཐུག་སངས་རྒྱས་ཐུབ་པ་བཅས་སོ། །འདི་ནི་མན་ངག་ལས་གསུངས་བའི་ཕན་ཡོན་ཏེ། གཞན་བསྡུ་བ་ལས་གསུངས་པའི་ཕན་ཡོན་བརྒྱད་ནི། བསོད་ནམས་རྒྱ་ཆེན་པོ་ཐོབ་པ། དགའ་བ་དང་མཆོག་ཏུ་དགའ་བ་ཐོབ་པ།།ཏིང་ངེ་འཛིན་ཐོབ་པ། རྣམ་པར་དག་པ་ཐོབ་པ་དང་བཞི། སྲུང་བ་ཆེན་པོ་དང་ལྡན་པ། ལོག་པར་མོས་པའི་སྒྲིབ་པ་ཐམས་ཅད་བསྲབས་པ་དང་ཟད་པ་དང་། ཡོངས་སུ་གཏུགས་པ་ཐོབ་པ། དམ་པ་ཡང་དག་པར་སོང་བས་སྐྱེས་བུ་དམ་པ་རྣམས་ཀྱི་གྲངས་སུ་བགྲང་བར་འགྱུར་པ་དང་། སྟོན་པ་རྣམས་ཀྱི་ཡིད་དུ་འོང་བར་འགྱུར་བ་བཞི་བཅས་སོ། །
ལན། སྤྱིར་དངོས་པོ་ཞིག་རྒྱུ་དང་རྐྱེན་ལ་བརྟེན་ནས་འབྲས་བུའི་རྣམ་འགྱུར་ཡོང་བའི་འགྲོ་སྟངས་དེའི་ནང་གསེས་སུ་བྱེད་པ་པོ་ཞིག་གིས་བྱ་བའི་ཡུལ་ཞིག་ལ་ལས་ཤིག་བསྒྲུབས་པ་ལ་བརྟེན་ཏེ་འབྲས་བུའི་རྣམ་འགྱུར་མི་འདྲ་བ་ཡོང་བ་ཞིག་ལ་ལས་འབྲས་ཞེས་ཟེར་བཞིན་ཡོད། དེ་བས་ལས་ཨེ།ལས་ཞེས་པ་ནི་བྱ་བྱེད་ལས་གསུམ་ཞེས་དབྱེ་བ་ཕྱེ་བའི་ནང་གི་བྱ་བ་སྟེ།ཀའམ་བྱ་བ་ཞིག་ལ་ཟེར། མི་ཚོས་བྱ་བ་བྱེད་སྟངས་ཤིག་གིས་ལས་བསགས་པ་སྟེ་བྱ་བ་བྱེད་སྟངས་ཤིག་གིས་བདེ་སྡུག་གི་འབྲས་བུ་སྣ་ཚོགས་ཡོང་བ་ནི་དཔེར་ན། མི་ཚོའི་ཉིན་རེ་ཉིན་རེའི་འཚོ་བ་བདེ་བའམ་སྡུག་བསྔལ་ཐམས་ཅད་བྱ་བ་བྱེད་སྟངས་ཀྱི་ཐོག་ནས་བྱུང་འདུག་པ་ལྟ་བུ་རེད། དེ་ལྟ་བུའི་ལས་བཟང་ངན་སྣ་ཚོགས་པ་དེ་དག་ཀྱང་བྱེད་འདོད་ཀྱི་ཀུན་སློང་དང་འབྲེལ་ཞིང་བསམ་བློའི་ཁྱད་པར་གྱི་ཐོག་ནས་ཡོང་བ་སྟེ། སེམས་མི་དུལ་བའི་ཆ་ནས་སྐྱོན་རྣམས་འབྱུང་བ་དང་སེམས་ཞི་ཞིང་དུལ་བའི་ཆ་ནས་ཡོན་ཏན་རྣམས་ཡོང་པས་ལས་བཟང་ངན་གྱི་རྩ་བ་ནི་སེམས་ལ་ཐུག་པ་ཡིན། དེ་བཞིན་སེམས་ཅན་རང་རང་ལ་འབྲས་བུ་བདེ་སྡུག་སྣ་ཚོགས་འབྱུང་བའི་ལས་ཀྱི་བྱེད་པ་པོ་ནི་སོ་སོ་རང་ཉིད་ཡིན་པ་ལས་རང་གི་ཐོག་ཏུ་འབྲས་བུ་འབྱུང་དགོས་པའི་ལས་གང་དེའི་བྱེད་པ་པོ་རང་མ་ཡིན་པའི་གཞན་ཞིག་གཏན་ནས་ཡོད་པ་མིན། དཔེར་ན་མི་བསད་ནས་སྲོག་ཐོག་ཏུ་ཁྲིམས་ཆད་ཕོག་པ་ཞིག་ལ་མཚོན་ན་མི་བསད་པ་ནི་རང་གིས་བསགས་པའི་ལས་དང་སྲོག་ཐོག་ཏུ་ཁྲིམས་ཆད་ཕོག་པ་ནི་ལས་དེ་ལས་འབྱུང་བའི་འབྲས་བུ་ཡིན་པ་ལྟ་བུ། དེ་ལ་ལས་གང་ལས་ཐོན་པའི་ཆ་ནས་ངག་གིས་བསགས་པའི་ལས་དང་། ཡིད་ཀྱིས་བསགས་པའི་ལས། ལུས་ཀྱིས་བསགས་པའི་ལས་བཅས་གསུམ་དང་། འབྲས་བུའི་ཆ་ནས་དགེ་བའི་ལས་དང་མི་དགེ་བའི་ལས་གཉིས། འབྲས་བུ་མྱོང་མི་མྱོང་གི་ཆ་ནས་ངེས་པའི་ལས་དང་མ་ངེས་པའི་ལས་གཉིས།ངོ་བོའི་ཆ་ནས་སེམས་པའི་ལས་དང་བསམ་པའི་ལས་གཉིས་བཅས་སུ་དབྱེ། སེམས་པའི་ལས་ནི་ལུས་ངག་གི་སྤྱོད་པ་མ་ཐོན་གོང་དེ་སྐུལ་བྱེད་ཀྱི་སེམས་བྱུང་ཞིག་ལ་ཟེར། བསམ་པའི་ལས་ནི་བྱ་བ་དེར་འཇུག་བཞིན་པའི་སྐབས་ཀྱི་ལུས་ངག་གི་ལས་ལ་གོ །འདིར་བསྟན་པའི་ལས་རྒྱུ་འབྲས་ཀྱི་ལས་དང་། གཞན་ལས་དབང་སྨྲ་བ་སོགས་ཀྱིས་བཤད་པའི་ལས་དབང་ཞེས་བདེ་སྡུག་མྱོང་བ་པོའི་ཐོག་ཏུ་མྱོང་བ་པོ་རང་ཉིད་ཀྱིས་བསགས་པ་མ་ཡིན་པའི་བདེ་སྡུག་གི་ཁ་ལོ་སྒྱུར་མཁན་གཞན་ཞིག་ཡོད་པ་བཤད་པ་ལྟ་བུ་དེ་གཉིས་ནི་རྩ་བ་ནས་མི་འདྲ་ཞིང་འགལ་བ་རང་ངོ་།།
ལན། བདེ་བ་དང་སྡུག་བསྔལ་རྣམས་ནི་རྒྱུ་མེད་པ་ལས་བྱུང་བ་དང་གཙོ་བོ་དང་དབང་ཕྱུག་ལ་སོགས་པ་མི་མཐུན་པའི་རྒྱུ་ལས་བྱུང་བ་ཡང་མིན་པར་དགེ་མི་དགེའི་ལས་སྤྱི་ལས་བདེ་སྡུག་སྤྱི་དང་། བདེ་སྡུག་གི་ཁྱད་པར་སྣ་ཚོགས་པ་རྣམས་ཀྱང་ལས་གཉིས་ཁྱད་པར་སྣ་ཚོགས་པ་ལས་ཅུང་ཟད་ཀྱང་མ་འཆོལ་པར་སོ་སོར་འབྱུང་བའི་ལས་འབྲས་ངེས་པ་ཅན་ནམ་མི་བསླུ་བ་ངེས་པ་རྙེད་པ་ནི་ནང་པ་སངས་རྒྱས་པ་ཐམས་ཅད་ཀྱིས་ཡང་དག་པའི་ལྟ་བ་ཞེས་དཀར་པོའི་ཆོས་ཀུན་གྱི་གཞིར་བསྔགས་པའོ། །དེ་ཡང་སྐྱབས་འགྲོ་དང་ལས་འབྲས་ཀྱི་སྐོར་རྣམས་མདོ་སྔགས་གང་གི་སྒོར་འཇུག་གཔར་མདོ་རྒྱུད་དགོངས་འགྲེལ་དང་བཅས་པ་ནས་ལན་གཅིག་མིན་པར་གསུངས་པས། གལ་ཏེ་ལས་འབྲས་ལ་ཡིད་ཆེས་མེད་ན་ཡོན་ཏན་གོང་མ་རྣམས་སྐྱེ་པའི་གཞི་མེད་པ་ཡིན་ཏེ། ལས་འབྲས་ལ་ཡིད་མ་ཆེས་ན་ཚེ་ཕྱི་མ་མི་དྲན། འཁོར་བ་དང་ངན་སོང་གི་སྡུག་བསྔལ་ལ་མི་འཇིགས། ཆོས་ལ་དོན་གཉེར་བྱེད་པའི་བློ་མི་སྐྱེ་པས་བཤེས་གཉེན་བསྟེན་ཚུལ་རྣམ་དག་མི་ཡོང་། ལས་འདི་ལས་རྣམ་སྨིན་འདི་ཞེས་རྒྱལ་བས་གསུངས་པ་ལ་ཡིད་མ་ཆེས་པས་སྐྱབས་འགྲོ་རྣམ་དག་མི་འོང་། སྐྱབས་འགྲོ་མ་བྱུང་ན་སོ་ཐར་བྱང་སེམས་གསང་སྔགས་ཀྱི་སྡོམ་པ་རྣམས་སྐྱེ་བའི་གཞི་མེད་པར་འགྱུར།ལས་འབྲས་ལ་ཡིད་ཆེས་ཤིང་དཀོན་མཆོག་ལ་སྐྱབས་སུ་སོང་བ་མེད་ན་སངས་རྒྱས་བསྟན་པའི་སྒོར་མི་ཆུད་པས་ཐེག་པ་ཆེན་པོ་དང་གསང་སྔགས་པ་གོང་ན་མེད་པ་ཡིན་པར་རློམ་ཡང་རློམ་པ་ཙམ་དུ་ཟད་ལ། བྱང་ཆུབ་སེམས་དཔའ་དང་གསང་སྔགས་པ་ནམ་ཡང་འོང་མི་སྲིད་དོ། །འགའ་ཞིག་གིས་ང་ཚོས་སྐོར་བ་དང་ཁ་འདོན་བྱེད་བཞིན་ཡོད་པས་ལས་འབྲས་ལ་ཡིད་ཅི་མི་ཆེས་སྙམ་ཡང་མ་ངེས་ཏེ། དཔེར་ན་དུག་ཟོས་ན་ལུས་སྲོག་ལ་གནོད་པ་ཆེན་པོ་འབྱུང་བ་ལ་ཡིད་ཆེས་བས་སུས་ཀྱང་དུག་ཟ་བ་མི་བྱེད་ལ།ཐ་ན་དུག་ཡོད་མེད་ཐེ་ཚོམ་ཙམ་བྱུང་བའམ་དུག་གི་གཡའ་ཙམ་ཡང་ཟས་ལ་འདྲེས་དོགས་ནས་རྟོག་ཞིབ་བྱེད་ཅིང་རིང་དུ་འཕེན་བ་ལྟ་བུ་གལ་ཏེ་ལས་འབྲས་ལ་ཡིད་ཆེས་རྙེད་ཡོད་ན་ཕྱི་མ་དམྱལ་བར་ལྷུང་དོགས་ནས་ལུས་ངག་ཡིད་གསུམ་གྱི་སྡིག་སྤྱོད་ངན་པ་གང་ལའང་སྲོག་དང་བསྡོས་ཏེ་བསྲུང་སྲིད་ལ། ཐ་ན་ཐེ་ཚོམ་ཡོད་པ་རྣམས་ཀྱང་བླ་མ་མཁས་པ་ལ་བྱ་རུང་དང་མི་རུང་དྲིས་ནས་རྟོག་ཞིབ་བྱེད་ཅིང་མི་འོས་པ་ཡིན་ན་རིང་དུ་དོར་བ་ལས་ཚམ་ཚོམ་མེད་པས་འཇུག་པ་མི་བྱེད་པ་འོང་ངེས་ཀྱང་། དོན་དངོས་སུ་ད་ལྟར་ང་ཚོས་བླ་མ་དག་གིས་གསུངས་པའི་ལས་འབྲས་ཀྱི་ཆོས་ཅི་ཙམ་ཉན་པ་དང་། རང་གིས་ལས་འབྲས་སྟོན་པའི་གསུང་རབ་ཅི་ཙམ་བཀླགས་ཀྱང་སྒོ་གསུམ་གྱི་སྤྱོད་ལམ་ངན་པ་ལ་འཛེམས་པའི་བློ་ཅུང་ཟད་ཀྱང་མེད་པ།ངག་ནས་གཞན་གྱི་སྙིང་སྲེག་པའི་ཚིག་རྩུབ་སྨྲ་ཕོད་པ་ལ་ཕོ་རྒོད་རློམ། ཁྲམ་པ་དང་གཡོ་སྒྱུར་མཁས་པ་ལ་འཇོན་པར་རློམ། རྐུ་ཇག་དང་སྲོག་གཅོད་བྱེད་པར་ལ་དཔའ་བོར་རློམ། གཞན་ལ་བརྣབ་སེམས་དང་གནོད་སེམས་མཁས་པ་ལ་ཤེས་རྒྱ་ཆེ་བར་རློམ། ཁང་རྩ་ལམ་ཁའི་དོན་དུ་སྤུན་ཟླ་ནང་དམེ་བྱེད། ཐོབ་དང་གོ་གནས་ཆེད་དུ་དགོན་སྡེ་ནང་འཁྲུག་སློང་། བཙན་པོའི་རྐུབ་ལ་ཁ་སྦྱར། ཉམ་ཆུང་མགོ་ལ་རྡོག་པས་བརྫིས། ཁེ་ཡོད ན་ཕ་མ་ཡངའཚོང་། གྱོང་བྱུང་ན་བླ་མ་ལའང་སྟེར་བ་ལ་སོགས་མདོར་ན་བླ་མ་དང་གསུང་རབ་ལས་མི་རུང་གསུང་པ་ཐམས་ཅད་ལ་འཛེམས་དོགས་མེད་པར་འཇུག་པ་དེ་དག་ནི་ལས་འབྲས་ལ་ཡིད་ཆེས་མེད་པའི་རྟགས་ཡང་དག་གོ །
ལན། ལས་འཕེལ་ཆེ་བ། རྒྱལས་མ་བྱས་པ་དང་མི་ཕྲད་པ། ལས་བྱས་པ་ཆུད་མི་ཟ་བ་བཅས་ལས། ལས་ངེས་པ་ནི་ལས་བཟང་པོ་ལ་འབྲས་བུ་བཟང་པོ་དང་། ལས་ངན་པ་ལ་འབྲས་བུ་ངན་པ་སྨིན་པ་གཏན་འཁེལ་ཡིན་པའོ། །འདིའི་ཚུལ་ལ་བསམས་ནས་ལས་བཟང་ངན་འདི་འདྲ་ཞིག་བྱས་ན་འབྲས་བུ་བཟང་ངན་དེ་འདྲ་ཞིག་འབྱུང་བར་ཐེ་ཚོམ་མེད་སྙམ་དུ་ཡིད་ཆེས་པར་བྱས་ཏེ་སྡིག་པ་སྤོང་དགེ་བ་བསྒྲུབ་དགོས། ལས་འཕེལ་ཆེ་བ་ནི་དཔེར་ན་དེ་རིང་ཤིག་གཅིག་བསད་པར་འགྱོད་བཤགས་མ་བྱས་ན་སང་ཉིན་གཉིས་དང་། གནངས་ཉིན་བཞི། ཟླ་བ་གཅིག་གི་རྗེས་སུ་མི་གཅིག་བསད་པའི་སྡིག་པ་ལས་ཀྱང་ཆེ་བ་འཕེལ་འགྲོ་བ་ལྟར་ལས་བཟང་ངན་ཆུང་ངུ་ཅི་བྱས་ཀྱང་དེའི་འབྲས་བུ་བདེ་སྡུག་ཆེ་བ་འབྱུང་བ་ལའོ། །འདིའི་ཚུལ་ལ་བསམས་ནས་སྡིག་པ་ཕྲ་མོ་ཡིན་ཡང་སྤོང་གང་ཐུབ་དང་དགེ་བ་ཕྲ་མོ་ཡིན་ཡང་བསྒྲུབ་གང་ཐུབ་བྱེད་དགོས།
ལན། དེ་ནི་རང་གིས་ལས་དེ་བསགས་མེད་ན་འབྲས་བུ་དེ་རང་ལ་སྨིན་མི་སྲིད་པ་ལ་ཟེར་ཏེ། ང་ཚོས་འཚོ་བ་ལས་དངོས་སུ་མཐོང་བར་གྱུར་པ་ལ་དཔེར་ན་མི་མང་པོ་བསྡད་པའི་རླངས་འཁོར་ཞིག་ལ་གནོད་པ་བྱུང་དུས་ཁ་ཤས་ཤི་བ་དང་ཁ་ཤས་རྨས་ཀྱང་ཁ་ཤས་ལ་གནོད་པ་ཅི་ཡང་མ་བྱུང་བ་ལྟ་བུ་དང་། ཡང་ས་ཆ་གང་ན་ས་ཡོམ་བྱུང་བའི་སྐབས་སུ་ཡུལ་དེའི་མི་མང་པོ་ལ་སྐྱོན་མ་བྱུང་ཡང་ཡུལ་གཞན་ནས་ཞག་གཅིག་མགྲོན་དུ་འོང་བའི་མི་གང་དག་ཤི་བར་གྱུར་པ་ལྟ་བུ། དེ་དག་ནི་རང་རང་གིས་སྔར་བསགས་དང་མ་བསགས་པའི་ལས་ཀྱི་འབྲས་བུ་སོ་སོར་སྨིན་པའོ།།འདིའི་ཚུལ་ལ་བསམས་ནས་བདེ་བ་གང་དང་གང་ལ་འདོད་པ་སྐྱེས་ཙམ་ནས་དེ་དང་དེའི་རྒྱུར་གྱུར་པའི་དགེ་བ་བསྒྲུབ་དགོས་པའོ། །
ལན། དེ་ནི་རང་གིས་བྱས་ཚར་བའི་ལས་ཀྱི་འབྲས་བུ་དེ་རང་གིས་མི་མྱོང་བར་ཐར་ཐབས་རྩ་བ་ནས་མེད་པ་སྟེ་དཔེར་ན་སྔོན་ཁ་ཆེའི་དགེ་སློང་ར་བ་ཏི་ཞེས་བྱ་བ་མངོན་ཤེས་དང་རྫུ་འཕྲུལ་ཐོབ་པ། སློབ་མ་མང་པོ་ཡོད་པ་ཞིག་ནགས་གསེབ་ན་ཆོས་གོས་ངུར་སྨིག་ཅིག་འཚོད་བཞིན་ཡོད་པ་ན། དེ་དང་ཉེ་བའི་ཁྱིམ་བདག་གཅིག་གིས་བེའུ་བོར་ནས་འཚོལ་དུ་ཕྱིན་པས་དགེ་སློང་གིས་མེ་གཏོང་གིན་ཡོད་པ་མཐོང་ནས། ཁྱེད་ཀྱིས་ཅི་བྱེད་པ་ཡིན་ཞེས་དྲིས་པར་ཆོས་གོས་འཚོད་པ་ཡིན་ཟེར། སྣོད་ཁ་ཕྱེ་ནས་བལྟས་པས་དགེ་སློང་རང་ཉིད་ཀྱིས་ཀྱང་ཤ་རུ་མཐོང་། དེས་ཁོང་ཁྲིད་ནས་རྒྱལ་པོ་ལ་སྟེར་པས་རྒྱལ་པོས་དོང་དུ་བཅུག བ་བདག་གིས་ཞག་འགའ་སོང་རྗེས་བ་རང་གིས་བེའུ་རྙེད་པ་མཐོང་ནས་རྒྱལ་པོ་ལ་དགེ་སློང་གིས་བེའུ་བརྐུས་པ་མ་ཡིན་པས་གཏོང་བ་ཞུས་ཀྱང་། རྒྱལ་པོ་ཡེངས་ནས་ཟླ་བ་དྲུག་ཏུ་གཏོང་བ་མ་བྱུང་། དེར་ཁོང་གི་སློབ་མ་རྫུ་འཕྲུལ་ཐོབ་པ་མང་པོ་ཡོད་པ་དེ་རྣམས་ནམ་མཁར་འཕུར་ཏེ་རྒྱལ་པོའི་དྲུང་དུ་འོང་ནས། དགེ་སློང་གཏོང་བར་ཞུས། རྒྱལ་པོ་དགེ་སློང་གཏོང་དུ་བྱོན་པས། དགེ་སློང་འོ་བརྒྱལ་བ་གཟིགས་ནས་ཤིན་ཏུ་འགྱོད་དེ་ངས་བྱ་བ་འགྱངས་བས། སྡིག་པ་ཆེན་པོ་བསགས་འདུག་ཞུས་པར་དགེ་སློང་གིས་སྐྱོན་མེད། འདི་ང་རང་གིས་ལན་པ་ཡིན་གསུངས། ལས་ཅི་འདྲ་བསགས་ཞུས་པ་ན། དགེ་སློང་གིས་ང་རང་སྔོན་རྐུན་མ་ཞིག་ཏུ་སྐྱེས། དེའི་དུས་བེའུ་ཞིག་བརྐུས་པ་བདག་པོས་དེད་པས་ནགས་གསེབ་ཏུ་རང་སངས་རྒྱས་ཤིག་མཉམ་པར་བཞག་འདུག་པའི་མདུན་དུ་བསྐྱུར་ནས་བྲོས་པས། བདག་པོ་དེས་རང་སངས་རྒྱས་ཁྲིད་ནས་ཞག་དྲུག་དོང་དུ་བཅུག དེའི་རྣམ་སྨིན་གྱིས་སྐྱེ་བ་མང་པོར་ངན་སོང་གི་སྡུག་བསྔལ་མྱོང་། ཚེ་འདིར་ཡང་སྡུག་བསྔལ་མྱོང་བ་འདི་རྣམ་སྨིན་གྱི་ཐ་མ་ཡིན་གསུངས། ཡང་སྔོན་བཅོམ་ལྡན་འདས་ཆུ་བོ་གངྒཱ་བརྒལ་ནས་ཕེབས་པ་ན་གངྒཱའི་འགྲམ་དུ་ཡི་དྭགས་ལྔ་བརྒྱས་བཅོམ་ལྡན་འའདས་ལ་སྐྱབས་སུ་གསོལ་ཞིང་ཆུ་བསླངས་པ་ན། བཅོམ་ལྡན་འདས་ཀྱིས་རྫུ་འཕྲུལ་གྱིས་ཡི་དྭགས་དེ་དག་ཆུས་ཚིམ་པར་མཛད་པས་སངས་རྒྱས་ལ་དད་བཞིན་དུ་ཚེའི་དུས་བྱས་ནས་ལྷར་སྐྱེས། བཅོམ་ལྡན་འདས་དང་མཇལ་ནས་བདེན་པ་མཐོང་། དེ་དག་གི་རྒྱུ་ཞུས་པས་ཡི་དྭགས་དེ་དག་སྔོན་སངས་རྒྱས་འོད་སྲུང་གི་དུས་སུ་དགེ་བསྙེན་དུ་གྱུར་བ་ན་དགེ་སློང་རྣམས་ཀྱིས་དགེ་བསྙེན་དེ་དག་ལ་འཚོ་བ་བསླངས་པ་ན། དགེ་བསྙེན་དེ་དག་གིས་དགེ་སློང་འདི་དག་ནི་ཡི་དྭགས་བཞིན་དུ་རྟག་ཏུ་ལག་པ་བཟེད་པར་བྱེད་དོ།།ཞེས་ཚིག་ངན་སྨྲས་པས་ཚེ་རབས་ལྔ་བརྒྱར་ཡི་དྭགས་སུ་གྱུར་ཅིང་རྒྱལ་བ་འོད་སྲུང་ལ་དད་ཅིང་ཆོས་ཉན་པའི་མཐུས་འདིར་བཅོམ་ལྡན་འདས་དང་མཇལ་ནས་བདེན་པ་མཐོང་བར་གསུངས་བ་ལྟ་བུའོ།།འདིའི་ཚུལ་བསམས་ནས་སྡུག་བསྔལ་གང་དང་གང་ལ་མི་འདོད་པ་སྐྱེས་པ་ཙམ་ནས་དེ་དང་དེའི་རྒྱུར་གྱུར་པའི་སྡིག་པ་སྤོང་བ་ལ་འབད་དགོས་སོ། །
ལན། སྲོག་གཅོད་པ། གཞན་ལ་སྲོག་གཅོད་དུ་བཅུག་པ། སྲོག་གཅོད་པ་ལ་རྗེས་སུ་དགའ་བར་བྱེད་པ། སྲོག་གཅོད་པ་ལ་ལེགས་པར་བརྗོད་པམངལ་ནས་ཚེ་འཕོ་བར་བྱེད་པ། མངལ་གནས་མེད་པར་བྱེད་པ། དགྲ་བོ་ཤི་བ་ལ་དགའ་བ། དགྲ་བོ་ཤི་བ་ལ་ལེགས་པར་བརྗོད་པ། སེམས་ཅན་གསད་པར་འགྱུར་བའི་རྟེན་བཞེངས་ཤིང་དེ་ལ་མཆོད་སྦྱིན་བཙུགས་པའཐབ་མོ་ལ་བལྟ་ཞིང་དགའ་བ་བཅས་བཅུ་ནི་ཚེ་ཐུང་ཞིང་ནད་མང་པར་འགྱུར་པའི་ལས་སོ། །སྲོག་གཅོད་སྤོང་བ། གཞན་ལ་སྲོག་གཅོད་སྤོང་དུ་བཅུག་པ། སྲོག་གཅོད་སྤངས་པར་ལེགས་པར་བརྗོད་པ། གསད་པར་བྱ་བའི་མི་དང་དུད་འགྲོ་ལ་སོགས་སྲོག་བསྐྱབ་པ། འཇིགས་ཤིང་སྐྲག་པའི་སེམས་ཅན་ལ་མི་འཇིགས་པ་སྦྱིན་པ། སེམས་ཅན་སྐྱབས་མེད་མགོན་མེད་ལ་སྙིང་རྗེ་བར་སེམས་པ། ནད་པ་དང་བྱིས་པ་དང་རྒན་པ་རྣམས་ལ་ཕན་སེམས་ཀྱིས་ཟས་སྦྱིན་པ། དབུལ་ཕོངས་པའི་སློང་མོ་བ་ལ་ཕན་སེམས་ཀྱིས་ཟས་གོས་བཏུང་བ་སྦྱིན་པ། དམག་ལ་སོགས་རྩོད་པ་ཞི་བར་བྱས་ཏེ་དགེ་བའི་ཕྱོགས་སུ་འགོད་པ། མཆོད་རྟེན་དང་གཙུག་ལག་ཁང་བཤིག་པ་བཅོས་པ་བཅས་བཅུ་ནི་ཚེ་རིང་ཞིང་ནད་མེད་པར་འགྱུར་བའི་ལས་སོ། །
ལན། གནོད་སེམས་ཀྱིས་སེམས་ཅན་གཞན་ལ་བརྡེག་པ། གཞན་ལ་བརྡེག་ཏུ་བཅུག་པ། བརྡེག་པ་ལ་ལེགས་པར་བརྗོད་པ།ཕ་མའི་ལུས་སེམས་མི་བདེ་བར་བྱེད་པ། ཚུལ་ཁྲིམས་དང་ལྡན་པ་དག་གི་སེམས་མི་བདེ་བར་བྱེད་པ། ནད་པ་ལ་སྨན་ལོག་བྱིན་པ། ཟས་སྔ་མ་མ་ཞུ་བ་ལ་ཕྱི་མ་སྦྱིན་པ། གཞན་གྱི་མྱ་ངན་རིང་དུ་བཏང་བ། མཛའ་མཐུན་མ་ཡིན་པ་ན་ན་དགའ་བ། དེའི་ནད་སེལ་ན་མི་དགའ་བ་བཅས་བཅུ་ནི་ནད་མང་བར་འགྱུར་བའི་ལས་སོ། །གནོད་སེམས་ཀྱིས་བརྡེག་པ་སྤོང་པ། གཞན་ལ་བརྡེག་པ་སྤོང་དུ་བཅུག་པ། བརྡེག་པ་སྤངས་པ་ལ་ལེགས་པར་བརྗོད་པ། ནད་པ་ལ་སྨན་ཚུལ་བཞིན་དུ་བྱིན་པ། མཛའ་མཐུན་མིན་པ་ན་ན་སེམས་མི་དགའ་བ།དེའི་ནད་གསོས་ན་དགའ་བ། ཕ་མ་ན་ན་རིམ་གྲོ་བྱེད་པ། རབ་ཏུ་བྱུང་ན་ན་རིམ་གྲོ་བྱེད་པ། རྒན་གཞོན་མགོན་མེད་པ་ན་ན་རིམ་གྲོ་བྱེད་པ། ཁ་ཟས་ཞུ་ནས་སྦྱིན་པ་བཅས་ནི་ནད་ཉུང་བར་འགྱུར་བའི་ལས་བཅུའོ། །
ལན། ཅུང་ཟད་ཙམ་ལ་ཁྲོ་བ། ཅུང་ཟད་ཙམ་ནས་འཁོན་དུ་འཛིན་པ།གནོད་ལན་བྱས་པ། བླ་མ་དང་ཕ་མ་ལ་ངན་པ་སྨྲ་བ། མྱ་ངན་ཅན་ལ་ངན་བྱེད་པ། གང་ཟག་གཞན་དག་ལ་ཚིག་ངན་སྨྲ་བ། གནས་ཁང་བྱི་དོར་མི་བྱེད་པ། མར་མེ་འོད་གཅོད་པ། གཟུགས་མི་མཛེས་པ་ལ་འཕྱ་བ། གཙང་སྦྲ་ཆུང་བ་བཅས་བཅུ་ནི་ལུས་ཁ་དོག་མི་སྡུག་པར་འགྱུར་བའི་ལས་སོ། །མི་ཁྲོ་བ། འཁོན་དུ་མི་འཛིན་པ། གོས་རྒྱན་བྱིན་པ། མཆོད་རྟེན་དང་གཙུག་ལག་ཁང་གནས་ཁང་སོགས་ལ་ས་དཀར་གྱིས་གསོ་བ། བླ་མ་དང་ཕ་མའི་ལེགས་པ་བརྗོད་པ། གང་ཟག་གཞན་ལ་ལེགས་པ་བརྗོད་པ། མཆོད་རྟེན་དང་གཙུག་ལག་ཁང་གནས་ཁང་སོགས་རྟག་ཏུ་གད་བདར་བྱེད་པ། གང་ཟག་གཞན་ལ་མི་འཕྱ་བ། གཙང་སྦྲ་ཆེ་བ། མྱ་ངན་ཅན་ལ་སྙན་པར་སྨྲ་བ་བཅས་དེ་བཅུ་པོ་ནི་ལུས་མཛེས་པར་འགྱུར་བའི་ལས་སོ།།
ལན། ཕྲག་དོག་ཆེ་བ། སེར་སྣ་བྱེད་པ།བླ་མ་དང་ཕ་མ་ལ་བརྙས་པ།ཚུལ་ཁྲིམས་དང་ལྡན་པ་ནད་པ་རྒན་པ་སོགས་ལ་བརྙས་པ། མི་དགེ་བའི་ལེགས་པ་བརྗོད་པ། བྱང་ཆུབ་གྱི་སེམས་བཟློག་པ། གཞན་ལ་ལེགས་པ་བྱུང་ན་མི་དགའ་བ། གཞན་ལ་སྡུག་པར་བྱུང་ན་དགའ་བ། ཕ་མ་དང་དགེ་བའི་བཤེས་གཉེན་ལ་སྲི་ཞུ་མི་བྱེད་པ། མྱ་ངན་ཅན་ལ་རིམ་གྲོ་མི་བྱེད་པ་བཅས་བཅུ་ནི་མཐུ་ཆུང་བར་འགྱུར་བའི་ལས་སོ།།ཕྲག་དོག་མེད་པ། སེར་སྣ་མེད་པ། གཞན་ལ་ལེགས་པ་བྱུང་ན་དགའ་བ། གཞན་གྱི་ལེགས་པ་བརྗོད་པ་ལ་དགའ་བ། དབང་ཆུང་བ་ལ་མི་དགེ་བ་སྤོང་དུ་བཅུག་པ། དབང་ཆེན་པོ་རྣམས་ལ་དགེ་བ་བྱེད་དུ་བཅུག་པ། བྱང་ཆུབ་ཏུ་སེམས་བསྐྱེད་པ།མཆོད་རྟེན་དང་གཙུག་ལག་ཁང་བརྩིགས་པ། སྐུ་གཟུགས་བཞེངས་པ།ཆོས་དྲན་པ་བཅས་བཅུ་པོ་ནི་མཐུ་ཆེ་བར་འགྱུར་བའི་ལས་སོ།
ལན། ང་རྒྱལ་ཆེ་བ། ཕ་མ་ལ་ཕ་མར་མི་འཛིན་པ། དགེ་སྦྱོང་དང་རིགས་ཀྱི་གཙོ་བོ་ལ་མི་བཀུར་བ། རིགས་དམའ་བ་ལ་བརྙས་པ། བླ་མ་དང་དགེ་འདུན་ལ་ཁྱད་དུ་གསོད་པ། བླ་མ་དང་ནད་པ་ལ་རིམ་གྲོ་མི་བྱེད་པ། ཕ་མ་ལ་རིམ་གྲོ་མི་བྱེད་པ། འགྲོ་ན་མི་གཉེར་བ། འཕགས་པ་ལ་སྨོད་པ། ཚུལ་ཁྲིམས་དང་ལྡན་པ་ལ་སྨོད་པ་བཅས་བཅུ་ནི་རིགས་དམའ་བར་འགྱུར་བའི་ལས་སོ། །ང་རྒྱལ་མེད་པ། ཕ་མ་ལ་ཕ་མར་འཛིན་པ། དགེ་སྦྱོང་ལ་དགེ་སྦྱོང་དུ་འཛིན་པ། རིགས་ཀྱི་གཙོ་བོར་ལ་བཀུར་བ། རིགས་དམའ་བ་ལ་མི་བརྙས་པ།ཕ་མ་ལ་རིམ་གྲོ་བྱེད་པ།ཚུལ་ཁྲིམས་དང་ལྡན་པ་ལ་རིམ་གྲོ་བྱེད་པ། བླ་མ་དང་ཕ་མ་དང་ཆོས་སྤྱོད་པ་གཞན་ལ་སྟན་ལས་ལངས་པ། སྟན་སྟོབ་པ། ཡ་རབས་དང་མ་རབས་ལ་ཁྱད་པར་མི་བྱེད་པ་བཅས་ནི་རིགས་མཐོན་པོར་འགྱུར་བའི་ལས་སོ། །
ལན། མ་བྱིན་པ་པར་ལེན་པ།མ་བྱིན་པར་ལེན་པར་བསྐུལ་བ།མ་བྱིན་པར་ལེན་པའི་ལེགས་པ་བརྗོད་པ། དེ་ལ་རྗེས་སུ་ཡི་རང་བ། ཕ་མའི་འཚོ་བ་འཕྲོག་པ། འཕགས་པ་ཚུལ་ཁྲིམས་དང་ལྡན་པའི་འཚོ་བ་འཕྲོག་པ། རབ་བྱུང་དང་བྱིས་པ་རྒན་པ་དབུལ་བ་ནད་པ་རྣམས་ཀྱི་འཚོ་བ་འཕྲོག་པ།གཞན་དབུལ་ན་དགའ་བ། གཞན་ཕྱུག་པོར་འགྱུར་བ་ལ་བགེགས་བྱེད་པ།ལོ་ཉེས་མུ་གེ་བྱུང་ན་དགའ་བ་བཅས་བཅུ་ནི་ལོངས་སྤྱོད་ཆུང་བར་འགྱུར་བའི་ལས་སོ།།མ་བྱིན་པར་ལེན་པ་སྤོང་བ། སྤོང་དུ་བཅུག་པ། སྤངས་པ་ལ་རྗེས་སུ་ཡི་རང་བ། ཕ་མ་ལ་འཚོ་བ་འབུལ་བ། འཕགས་པ་དང་ཚུལ་ཁྲིམས་དང་ལྡན་པ་རྣམས་ལ་འཚོ་བ་འབུལ་བ། ནད་པ་བྱིས་པ་རྒན་པ་ཕོངས་པ་རྣམས་ལ་འཚོ་བ་བྱིན་པ།གཞན་དབུལ་ན་མི་དགའ་བ། གཞན་ཕྱུག་ན་དགའ་བ། སྦྱིན་པ་གཏོང་བའི་གང་ཟག་རྣམས་ལ་རབ་ཏུ་དགའ་ཞིང་བསྟོད་པ།ཕྱོགས་ཀུན་ཏུ་ལོ་ལེགས་བྱུང་ན་དགའ་བ་བཅས་ནི་ལོངས་སྤྱོད་ཆེ་བར་འགྱུར་བའི་ལས་སོ། །
ལན། ཆོས་གང་ཡིན་ཞེས་མི་འདྲི་བ། བདག་གིས་ཅི་ཞིག་བྱས་ན་ལེགས་པར་འགྱུར་ཞེས་མི་འདྲི་བ། ཤེས་རབ་འཆལ་བ་དང་ལོ་ལོག་ལྟ་ཅན་ལ་བསྟེན་པ། ཡང་དག་པའི་ལྟ་བ་དང་ཡང་དག་པ་ལས་མཁས་པ་སྤོང་བ། དམ་པའི་ཆོས་སྟོན་ཅིང་ཆོས་སྨྲ་བ་རྣམས་ལ་ལེགས་སོ་མི་བྱེད་པ། ཆོས་མིན་སྨྲ་བ་ལ་ལེགས་སོ་བྱེད་པ།གླེགས་བམ་འབྲི་བ་དང་ཀློག་པ་ལ་ཚིག་ངན་བརྗོད་པ། དེ་དག་གི་མཐུན་རྐྱེན་འཕྲོག་པ།སྲོག་གཅོད་སོགས་ལོག་ཆོས་འཕེལ་བར་བྱེད་པ། ཡང་དག་པའི་ཆོས་སྤོང་བ་བཅས་བཅུ་ནི་ཤེས་རབ་ཆུང་བར་འགྱུར་བའི་ལས་སོ། །མཁས་པ་ལས་ཆོས་ནི་གང་ཡིན་ཞེས་འདྲི་བ། བླུན་་མ་རབས་གང་ཟག་ལ་མི་འཁོར་མི་བསྟེན་ཅིང་ཡ་རབས་མཁས་པ་རྣམས་ལ་འཁོར་ཞིང་བསྟེན་པ། གཞན་ལ་ཆོས་སྟོན་ཅིང་གསལ་བར་བྱེད་པ། ཆོས་མིན་ལ་སྨོད་པ། ཆོས་ཀྱི་སྣོད་དུ་རུང་བའི་གང་ཟག་རྣམས་ཆོས་སྤྱོད་པ་ལ་མི་འཇིགས་ཤིང་གོམས་པར་བྱེད་པ། སློབ་གཉེར་བྱེད་མཁན་ལ་དགེའོ་ཞེས་བསྟོད་པ། མི་བྱེད་པ་ལ་མི་བསྟོད་པ། གླེགས་བམ་སྣག་ཚ་སྨྱུག་གུ་ལ་སོགས་པའི་སྦྱིན་པ་བྱེད་པ། ལོག་ལྟ་ལ་སྨོད་ཅིང་ཡང་དག་པའི་ལྟ་བ་ལེགས་པ་བརྗོད་པ། ཆང་མི་འཐུང་བ་བཅས་བཅུ་ནི་ཤེས་རབ་ཆེ་བར་འགྱུར་བའི་ལས་སོ།
ལན། དམྱལ་བར་སྐྱེ་བའི་ལས་ནི། ལུས་ཀྱི་མི་དགེ་བ་གསུམ་ཆེར་སྤྱོད་པ།ངག་གི་མི་དགེ་བ་བཞི་ཆེར་སྤྱོད་པ། ཡིད་ཀྱི་མི་དགེ་བ་གསུམ་ཆེར་སྤྱོད་པ། དྲིན་ཅན་ལ་དྲིན་མི་གཟོ་བ། མཚམས་མེད་པའི་ལས་བྱེད་པ།བླ་མ་དང་ཚུལ་ཁྲིམས་དང་ལྡན་པ་རྣམས་ལ་སྐུར་བ་འདེབས་པ། མྱ་ངན་བསྲིངས་པ་ལ་ངན་དུ་སྨྲ་བ། འདོད་པས་ལོགས་པར་སྤྱོད་དུ་བཅུག་པ། གཞན་གྱི་ཕན་བདེ་མེད་པར་བྱེད་པ། འདོད་ཆགས་ཞེ་སྡང་གཏི་མུག་གསུམ་གང་རུང་ཤུགས་ཤིན་ཏུ་ཆེ་བ་བཅས་བཅུའོ།།ཡི་དྭགས་སུ་སྐྱེ་བའི་ལས་ནི། ལུས་ངག་ཡིད་གསུམ་གྱི་ཉེས་པ་འབྲིང་དུ་སྤྱད་པ་གསུམ་དང་། འདོད་པས་ལོག་པར་འཚོ་བ། སེར་སྣ་ཆེ་ཞིང་སྦྱིན་པ་མི་གཏོང་བ། སྦྱིན་པ་ལ་གེགས་བྱེད་པ། ནོར་ལ་ཆགས་བཞིན་དུ་ཤི་བ། བཀྲེས་ཤིང་སྐོམ་བཞིན་དུ་ཤི་བ། ཁྲོ་བཞིན་ཤི་བ། འདོད་པ་ལ་ཆགས་བཞིན་དུ་ཤི་བ་བཅས་བཅུའོ། །དུད་འགྲོར་སྐྱེ་བར་འགྱུར་བའི་ལས་ནི། ལུས་ངག་ཡིད་གསུམ་གྱིས་ཉེས་པ་ཆུང་ངུ་བྱས་པ་གསུམ། འདོད་ཆགས་ཞེ་སྡང་གཏི་མུག་གསུམ་གྱིས་བསྒྲིབས་པའི་ལས་བྱས་པ་གསུམ། ཕ་མ་དང་རབ་ཏུ་བྱུང་བ་རྣམས་ལ་ཚུལ་དང་མི་འདྲ་བའི་སྦྱིན་པ་བྱེད་པ། དུད་འགྲོར་སྐྱེ་བར་སྨོན་པ། དུད་འགྲོར་སྐྱེས་པའི་སེམས་ཅན་ལ་འཕྱས་བྱེད་པ། བྱང་ཆུབ་སེམས་དཔའ་སྨོན་ལམ་གྱི་མཐུས་སེང་གེར་སྐྱེས་པ་ལ་ཁ་ངན་ར་བྱས་པའི་ཀྱིས་སྤྲེའུ་ལ་སྐྱེས་པ་ལྟ་བུ་བཅས་བཅུ་ནི་དུད་འགྲོར་སྐྱེ་བར་འགྱུར་བའི་ལས་སོ། །
ལན། ལུས་ཀྱི་ལས་ངན་པ་ཅུང་ཟད་སྤྱད་པ། ང་རྒྱལ་དང་། མངོན་པའི་ང་རྒྱལ། ངའོ་ཞེས་པའི་ང་རྒྱལ། ཆུང་བའི་ང་རྒྱལ། དགེ་བའི་རྩ་བ་དེར་བསྔོ་བ། ཤེས་རབ་ཀྱི་སྒོ་ནས་འདོད་ཆགས་བྱས་པ། ཤེས་རབ་ཀྱི་སྒོ་ནས་ཚུལ་ཁྲིམས་ངན་པར་སྤྱད་པ་བཅས་བཅུ་ནི་ལྷ་མིན་དུ་སྐྱེ་བའི་ལས་སོ། །
ལན། མིར་སྐྱེ་བར་འགྱུར་བའི་ལས་ནི། སྲོག་གཅོད་པ་དང་མ་བྱིན་པར་ལེན་པ་དང་འདོད་པས་ལོག་པར་གཡེམ་པ་སྟེ་ལུས་ཀྱི་ལས་གསུམ་དང་།རྫུན་དང་ཕྲ་མ་དང་ཚིག་རྩུབ་དང་ངག་བཀྱལ་སྟེ་ངག་གི་ལས་བཞི།བརྣབ་སེམས་གནོད་སེམས་ལོག་ལྟ་སྟེ་ཡིད་ཀྱི་ལས་གསུམ་བཅས་མི་དགེ་བའི་ལས་འདི་དག་སྤོང་བ་སྟེ་དགེ་བའི་ལས་བཅུའོ། །འདོད་ལྷར་སྐྱེ་བར་འགྱུར་བའི་ལས་ནི།དགེ་བ་བཅུའི་ལས་ལམ་ལས་མི་ཉམས་ཤིང་ལེགས་པར་སྦྱངས་པའོ། །གཟུགས་ཀྱི་ལྷར་སྐྱེ་བར་འགྱུར་བའི་ལས་ནི། དགེ་བ་བཅུའི་ལས་ལམ་ལེགས་པར་སྦྱངས་ཤིང་ཤིན་ཏུ་མཉམ་པར་བཞག་པ་དང་། ཁྱད་པར་དུ་ཤིན་ཏུ་འཕགས་པ་དང་ཡོངས་སུ་རྫོགས་པར་བྱས་པའོ། །གཟུགས་མེད་ཀྱི་ལྷར་སྐྱེ་བར་འགྱུར་བའི་ལས་ནི། གཟུགས་མེད་པའི་སྙོམས་པར་འཇུག་པ་བཞིའོ།།
ལན། འཚོ་བའི་ཁྲོད་དུ་ཕྱུག་ཀྱང་སེར་སྣ་ཅན་དུ་འགྱུར་བ་ནི་བླ་མའམ།ཕ་མའམ། ནད་པའམ། ཤིན་ཏུ་དབུལ་ཞིང་ཕོངས་པའམ། ཚུལ་ཁྲིམས་དང་ལྡན་པ་གང་རུང་ལ་སྦྱིན་པ་ཅུང་ཟད་ཙམ་བྱིན་པའི་ལས་བསག་པ་སྟེ།སྦྱིན་པ་ལ་སེམས་གོམས་པ་ནི་མ་ཡིན་པ་དང་།དེ་བཞིན་དབུལ་ཞིང་གཏོང་ཕོད་པར་འགྱུར་བའི་ལས་ནི་དུད་འགྲོ་དང་། གྲོགས་ངན་པ་དང་། བུད་མེད་སོགས་འདོད་ཆགས་འཕེལ་བའི་ཡུལ་དང་།མ་ལོག་པའི་ངང་ཚུལ་པ་མ སྦྱིན་པ་ལ་གོམས་ཀྱང་མཐུ་མེད་པས་མིར་སྐྱེས་ན་ཕྱུག་ཅིང་གཏོང་ཕོད་པར་འགྱུར་བ་དང་། ཕྱུག་ཅིང་གཏོང་ཕོད་ཆེ་བར་འགྱུར་བའི་ལས་ནི།བླ་མ་དང་ཚུལ་ཁྲིམས་དང་ལྡན་པ་ཆོས་བྱེད་མཁས་སོགས་ཡོན་ཏན་གྱི་ཞིང་དང་།།ཕ་མ་སོགས་དྲིན་ཆེ་བའི་ཞིང་ནད་པ་དང་བཀྲེས་སྐོམ་གྱིས་ཤིན་ཏུ་གདུངས་པའི་སྡུག་བསྔལ་ཅན་གྱི་ཞིང་སོགས་ལ་སྦྱིན་པ་མང་དུ་བྱིན་ན་སྦྱིན་པ་ལ་སེམས་གོམས་པ་དང་ཡུལ་ཁྱད་པར་ཅན་ཡིན་པས་མིར་སྐྱེས་ནའང་ཕྱུག་ཅིང་གཏོང་ཕོད་ཆེ་བར་འགྱུར།དབུལ་ཞིང་གཏོང་མི་ཕོད་པར་འགྱུར་བའི་ལས་ནི་ཡུལ་གང་ལ་ཡང་སྦྱིན་པ་གཏན་ནས་མ་བྱིན་པ་ཡིན་པའོ། །
ལན། སྔར་བདེ་ལ་ཕྱིས་སུ་སྡུག་བསྔལ་བར་འགྱུར་བའི་ལས་ནི། དབུལ་པོར་སྦྱིན་པ་བསླངས་ན། དགའ་བས་བྱིན་ལ་བྱིན་པའི་རྗེས་སུ་འགྱོད་པ་བྱེད་པ་མིར་སྐྱེས་ན་སྔར་བདེ་ལ་ཕྱིས་སྡུག་བསྔལ་བར་འགྱུར་རོ། །སྔར་སྡུག་བསྔལ་ལ་ཕྱིས་བདེ་བར་འགྱུར་བའི་ལས་ནི། བསླངས་ནས་ཁ་སྲ་བར་ཁས་ལེན་པ་དང་། ཁ་སྲ་བཞིན་དུ་སྦྱིན་པ་བྱས་ཤིང་བྱིན་པའི་འོག་ཏུ་སེམས་དགའ་བ་བསྐྱེད་པ། དེ་མིར་སྐྱེས་ན་སྔར་དབུལ་ཞིང་ཕྱིས་ལོངས་སྤྱོད་འཕེལ་དོ། སྔར་ཡང་བདེ་ལ་ཕྱིས་ཀྱང་བདེ་བའི་ལས་ནི། བསླངས་མ་ཐག་ཏུ་དགའ་ཞིང་ཁས་ལེན། དགའ་བཞིན་དུ་སྦྱིན་ལ་བྱིས་ནས་ཀྱང་དགའ་བར་འགྱུར་པ་མིར་སྐྱེས་ན་སྔར་ཕྱིས་ཡོངས་སུ་བདེ་བའོ། ། སྔར་སྡུག་བསྔལ་ལ་ཕྱིས་ཀྱང་སྡུག་བསྔལ་བར་འགྱུར་བའི་ལས་ནི། དགེ་བའི་བཤེས་གཉེན་དང་བྲལ་བ་སྟེ། སུས་ཀྱང་སྦྱིན་པ་བྱེད་དུ་མ་བཅུག་པ། རང་གིས་ཀྱང་སྦྱིན་པ་ཅིའང་མ་བྱེད་པ་དེ་མིར་སྐྱེས་ན་དབུལ་ཞིང་སྡུག་བསྔལ་བའི་རིགས་སུ་སྐྱེའོ།།
ལན། ཚེ་ཟད་ནས་ལས་མ་ཟད་པ་ནི་དམྱལ་བ་ནས་ཚེ་འཕོས་ཏེ་དམྱལ་བར་སྐྱེ་བ་དང་། མི་ནས་ཚེ་འཕོས་ཏེ་མིར་སྐྱེ་བ་ལྟ་བུ། ལས་ཟད་ལ་ཚེ་མ་ཟད་པ་ནི་སྔོན་སྐྱིད་ལ་ཕྱིས་སྡུག་བསྔལ་བར་འགྱུར་པ་དང་། སྔར་སྡུག་བསྔལ་ལ་ཕྱིས་སྐྱིད་པར་འགྱུར་བ་ལྟ་བུ། ལས་ཀྱང་ཟད་ལ་ཚེ་ཡང་ཟད་པ་ནི་ངན་འགྲོ་ནས་ཚེ་འཕོས་ནས་བདེ་འགྲོར་སྐྱེ་བ་དང་། བདེ་འགྲོ་ནས་ཚེ་འཕོས་ཏེ་ངན་འགྲོར་སྐྱེ་བ་ལྟ་བུའོ། །ཚེའང་མ་ཟད་ལ་ལས་ཀྱང་མ་ཟད་པ་ནི་འཕགས་པའི་གང་ཟག་ལྟ་བུ་སྟེ་དེའི་ཉོན་མོངས་པ་ཟད་པའོ། །
ལན། ལུས་བདེ་ལ་སེམས་མི་བདེ་བའི་ལས་ནི། སོ་སོའི་སྐྱེ་བོ་ཕལ་པ་རྣམས་ཀྱིས་བདེ་བའི་ཐབས་བྱས་པ་ལྟ་བུའོ། །སེམས་བདེ་ལ་ལུས་མི་བདེ་བའི་ལས་ནི། བསོད་ནམས་མ་བྱས་པའི་དགྲ་བཅོམ་པ་ལྟ་བུ། ལུས་སེམས་གཉིས་ཀ་བདེ་བའི་ལས་ནི་དགྲ་བཅོམ་པ་ཟག་པ་ཟད་པ་བསོད་ནམས་བྱས་པའོ།ལུས་སེམས་གཉིས་ཀ་མི་བདེ་བའི་ལས་ནི། སོ་སོ་སྐྱེ་བོ་བསོད་ནམས་གཏན་ནས་མ་བྱས་པ།རིགས་དང་རྒྱུད་ཀྱི་ཟས་གོས་དང་བྲལ་ཞིང་གཞན་གྱི་ཁྱིམ་དུ་རྒྱུ་བ་དང་།ནད་སྣ་ཚོགས་ཀྱིས་ཡོངས་སུ་གཟིར་ཞིང་རྐང་ལག་མིག་དང་བྲལ་བ་ལྟ་བུ་ཞེས་གསུངས་སོ། །
ལན། མི་དགེ་བཅུ་ནི སྲོག་གཅོད་པ། མ་བྱིན་ལེན་པ། ལོག་གཡེམ་བཅས་ལུས་ཀྱི་རྣམ་པ་གསུམ། རྫུན། ཕྲ་མ། ཚིག་རྩུབ། ངག་ཀྱལ་ངག་གི་རྣམ་པ་བཞི། བརྣབ་སེམས། གནོད་སེམས། ལོག་ལྟ་བཅས་ཡིད་ཀྱི་རྣམ་པ་གསུམ་སྟེ་བསྡོམས་པའི་བཅུའོ། །དེ་དག་རེ་རེ་ལའང་གཞི་དང་། བསམ་པ། སྦྱོར་བ། མཐར་ཐུག་བཅས་དབྱེ་བ་བཞི་རེ་དང་། དེ་ལས་བསམ་པ་ལ་འདུ་ཤེས་དང་། ཉོན་མོངས། ཀུན་སློང་བཅས་གསུམ་ཕྱེའོ། །སྤྱིར་དགེ་མི་དགེ་ཐམས་ཅད་ལས་ལམ་བཅུར་མི་འདུ་སྟེ། མི་དགེ་བ་བཅུར་མི་འདུ་བའི་མི་དགེ་བ་མཐའ་ཡས་པ་ཡོད་ལ། དགེ་བའི་ལས་ཀྱི་ལམ་བཅུར་མི་འདུ་བའི་དགེ་བ་ཡང་མཐའ་ཡས་པ་ཡོད་དོ། །
ལན། སྲོག་གཅོད་པའི་གཞི་ནི་རང་མ་ཡིན་པའི་སྲོག་ཆགས་གཞན་གང་རུང་ངོ་། །བསམ་པ་ལ་འདུ་ཤེས་དང་། ཉོན་མོངས། ཀུན་སློང་བཅས་གསུམ་ལས། དང་པོ་འདུ་ཤེས་ལ་སེམས་ཅན་ལ་སེམས་ཅན་དུ་འདུ་ཤེས་པ་དང་སེམས་ཅན་མིན་པ་ལ་སེམས་ཅན་མིན་པར་འདུ་ཤེས་པ་གཉིས་ནི་འདུ་ཤེས་མ་འཁྲུལ་བ་དང་། སེམས་ཅན་ལ་སེམས་ཅན་མིན་པར་འདུ་ཤེས་པ་དང་སེམས་ཅན་མིན་པ་ལ་སེམས་ཅན་དུ་འདུ་ཤེས་པ་གཉིས་ནི་འདུ་ཤེས་འཁྲུལ་བ་བཅས་བཞི་ལས་འདི་ནི་འདུ་ཤེས་མ་འཁྲུལ་བ་སྟེ་སྲོག་གཅོད་རྒྱུའི་སེམས་ཅན་དེ་སེམས་ཅན་ཡིན་པ་ཧ་གོ་བའོ།།སུ་དང་ཐུག་ན་གསད་བསམ་པའི་ཀུན་སློང་སྤྱི་ཞུགས་ན་མ་འཁྲུལ་བ་མི་དགོས་ཤིང་། ཚུལ་འདི་གཞན་དགུ་ལའང་ཅི་རིགས་ཤེས་པར་བྱའོ།འདོད་ཆགས་དང་ཞེ་སྡང་གཏི་མུག་བཅས་དུག་གསུམ་གང་རུང་ངོ་།།གསུམ་པ་ཀུན་སློང་ནི་གསད་འདོད་པའོ། ། སྦྱོར་བ་ནི་གསོད་སྟངས་ཀྱི་ཐབས་ཤེས་སྣ་ཚོགས་པའོ།།འདིར་གཞན་ལ་གསོད་བཅུག་པ་ཡིན་ན་རང་གཞན་གཉིས་ཀ་ལ་འདྲ་འདྲ་སྲོག་གཅོད་པའི་ཉེས་པ་འབྱུང་བའོ། །མཐར་ཐུག་ནི་སྦྱོར་བ་དེའི་རྐྱེན་གྱིས་གསད་རྒྱུ་སེམས་ཅན་དེ་མྱུར་དུའམ་ཕྱིས་སུ་རང་གི་སྔོན་དུ་ཤི་བའོ།།དེར་དབྱེ་ན་ཤ་སོགས་ཀྱི་ཆེད་དུ་འདོད་ཆགས་ཀྱི་སྒོ་ནས་སྲོག་གཅོད་པ་དང་། འཁོན་ཞུགས་པ་དང་། འགྲན་ཟླར་གྱུར་པ་ལྟ་བུ་ལ་ཞེ་སྡང་སྐྱེས་ནས་སྲོག་གཅོད་པ། མཆོད་སྦྱིན་ལ་སོགས་པའི་ཆེད་དུ་གཏི་མུག་གི་སྒོ་ནས་སྲོག་གཅོད་པ་བཅས་གསུམ་མོ། །
ལན། ཉོན་མོངས་དུག་གསུམ་ནི་འདོད་ཆགས། ཞེ་སྡང་། གཏི་མུག་བཅས་ཏེ། དཔེར་ན་ཤ་དང་རུས་པ། པགས་པ། སྤུ་སོགས་ལ་ཆགས་ནས་གཞན་བསད་པ་ནི་འདོད་ཆགས་དང་།གཞན་ལ་ཁོང་ཁྲོ་ལངས་ནས་བསད་པ་ནི་ཞེ་སྡང་། ལྷར་མཆོད་པའི་ཕྱིར་དང་གཞན་སྲོག་བཅད་པར་ཉེས་པ་མེད་པ་འདོད་ནས་བསད་པ་ནི་གཏི་མུག་གིས་སྲོག་བཅད་པ་ལྟ་བུའོ། །
ལན། རང་སྲོག་བཅད་པར་མཐར་ཐུག་མེད་པས་མི་དགེ་བཅུའི་ཁོངས་སུ་མི་གཏོགས་མོད། འོན་ཀྱང་རང་སྲོག་བཅད་ན་ཉེས་པ་ཧ་ཅང་ཆེ་བས་སྐྱེ་བ་ལྔ་བརྒྱར་མི་ལུས་མི་ཐོབ་པའོ། །ཁྱད་པར་སྔགས་གྱི་སྡོམ་པ་བླངས་ཏེ་རྣལ་འབྱོར་རྒྱུད་དང་རྣལ་འབྱོར་བླ་མེད་རྒྱུད་ཀྱི་དབང་ཐོབ་ཡོད་པ་ཞིག་གིས་རང་སྲོག་རང་གིས་བཅད་ན་ལྷ་བསད་པའི་ཉེས་པ་རང་ལ་འབྱུང་བ་གསུངས་སོ། །གཞན་གྱི་སྲོག་སོགས་སྐྱོབ་པར་རང་སྲོག་བཏང་བ་ནི་དགེ་བ་ཡིན་པས་སྐྱེ་བ་མང་པོར་མི་ལུས་ཐོབ་ཅིང་ཚེ་རིང་ངོ་། །
ལན། དེའི་གཞི་ནི་གཞན་གྱིས་བདག་པོ་བྱེད་པའི་རིན་ཐང་ཚང་བའི་རྫས་གང་ཡང་རུང་བའོ། །བསམ་པ་ལ་འདུ་ཤེས་དང་། ཉོན་མོངས། ཀུན་སློང་གསུམ་ལས་འདུ་ཤེས་ནི་གཞན་གྱིས་བདག་ཏུ་བཟུང་བར་ཤེས་པ། ཅི་ཡང་བརྐུ་བསམ་པ་ལ་འདུ་ཤེས་འཁྲུལ་བ་མེད་དོ། །ཉོན་མོངས་ནི་རང་གི་དགྲ་བོ་སོགས་ལ་ཁོང་ཁྲོ་ཟ་ནས་གནོད་པའི་ཆེད་དུ་དེའི་རྒྱུ་ནོར་རྐུ་བ་ནི་ཞེ་སྡང་། གཞན་གྱི་རྒྱུ་ནོར་ལ་ཆགས་ནས་རྐུ་བ་ནི་འདོད་ཆགས། བརྐུ་བ་ལ་ཉེས་པ་ཡོད་པ་ཧ་མ་གོ་ནས་རྐུ་བ་ནི་གཏི་མུག་གི་དབང་གིས་རྐུ་བ་བཅས་སོ། །ཀུན་སློང་ནི་མ་གནང་ཡང་ཕ་རོལ་ལས་དབྲལ་བ་འདོད་པའོ། །༔སྦྱོར་བ་ནི་མཐུ་ལ་བརྟེན་ནས་འཕྲོག་པ་དང་འཇབས་ནས་རྐུ་བ། གཞན་ལས་གཡར་བ་དང་གཞན་གྱིས་བཅོལ་བའི་དངོས་རྫས་ཡུན་རིང་ཕྱིར་མ་སྤྲོད་དེ་བརྗེད་བཅུག་པ། ཁ་བསླུ་རྒྱག་པ། འཕྲོག་ཏུ་འཇུག་པ་ལྟ་བུའོ། ། མཐར་ཐུག་ནི་ཐོབ་བློ་སྐྱེས་པ་སྟེ་ཅ་ལག་དེ་རང་ལ་བྱུང་སོང་བསམ་པའི་བློ་སྐྱེས་པའོ།།དེར་བསྙད་མེད་པར་བཙན་འཕྲོག་བྱེད་པའི་མཐུས་མ་བྱིན་པར་ལེན་པ་དང་།མ་ཚོར་བར་རྐུ་བ་ལྟ་བུའི་འཇབ་བུས་མ་བྱིན་པར་ལེན་པ།བྲེ་སྲང་ལ་སོགས་ལ་ཟོལ་ཟོག་བྱེད་པ་ལྟ་བུའི་གཡོ་སྒྱུས་མ་བྱིན་པར་ལེན་པ་བཅས་གསུམ་མོ།
ལན། རང་གི་ནོར་རྫས་མི་གཞན་གྱིས་བརྐུས་རྗེས་རང་གི་བློ་ཡིས་བཏང་ཞིང་རྐུན་མས་བདག་ཏུ་བཟུང་བའི་རྗེས་སུ་རང་གིས་སླར་ཡང་ཕྱིར་བླངས་ནའང་མ་བྱིན་པ་ལེན་པའི་ཕམ་པ་འབྱུང་བའི་གནད་ཡོད་དོ། །
ལན། དེ་གཞི་དང་བསམ་པ། སྦྱོར་བ། མཐར་ཐུག་བཅས་བཞིར་བསྡུས་པ་སྟེ་གཞི་ནི་མ་ཡིན་པ་བཞི་སྟེ་འཇུག་པ་མ་ཡིན་པ་རང་གི་སྤུན་ཉེ། གཞན་གྱི་ཆུང་མ། རབ་བྱུང་མ། བག་མ་མ་སོང་བ། རྒྱལ་པོས་སྲུང་བ། གཞན་གྱིས་གླ་སྤྲོད་པའི་སྨད་འཚོང་མ། རང་ངམ་མཚན་མཐུན་གཞན། མ་ནིང་སོགས་སོ། །ལམ་མ་ཡིན་པ་ཁ་དང་བཤང་ལམ། བརླ་དང་རང་ལག་སོགས་མངའ་སྒོ་མ་གཏོགས་པའི་ཡན་ལག་གོ། གནས་མ་ཡིན་པ་ནི་རྟེན་གསུམ་དང་ལྷ་ཁང་། བླ་མ་དང་བྱང་ཆུབ་སེམས་དཔའ། མཁན་པོ། སློབ་དཔོན། ཕ་མ།སྐྱེ་བོ་མང་པོ་བཅས་ཀྱི་ཉེ་འཁོར།དུས་མ་ཡིན་པ་ནི་སྦྲུམ་མ། སྡོམ་སྲུང་།ལུས་མི་བདེ་བ། འཁྲིག་སྤྱོད་སྤངས་དགོས་པའི་ནད་ཅན། ཚད་ནི་ལན་ལྔ་ལས་ལྷག་པ་བཅས་སོ། །བསམ་པ་ལ་གསུམ་ལས་འདུ་ཤེས་ནི་མ་འཁྲུལ་བའོ། །ཉོན་མོངས་ནི་དེ་ལ་ཆགས་པས་སྤྱོད་པ་འདོད་ཆགས། ཁོང་ཁྲོས་སྤྱོད་པ་ཞེ་སྡང་། ཉེས་པ་མ་ཤེས་ནས་སྤྱོད་པ་གཏི་མུག་བཅས་དུག་གསུམ་གང་རུང་ངོ་། །ཀུན་སློང་ནི་མི་ཚངས་པ་སྤྱོད་འདོད་དོ། །གསུམ་པ་སྦྱོར་བ་ནི་མགོ་སྐོར་དང་བཙན་པོ་སོགས་བྱ་ཐབས་སྣ་ཚོགས་པའོ། །བཞི་པ་མཐར་ཐུག་ནི་གཉིས་ཀྱིས་གཉིས་སྤྲོད་པའོ།།དེར་མ་དང་སྲིང་མོ་སོགས་ལ་ལོག་པར་སྤྱོད་པའི་རིགས་ཀྱིས་བསྲུང་བ་དང་། ཁྱོ་གའམ་རྒྱལ་པོས་བདག་ཏུ་བྱས་པའི་བུད་མེད་ལ་ལོག་པར་སྤྱད་པའི་བདག་པོས་བསྲུང་བ།རང་གི་ཆུང་མ་ཡིན་ཡང་། ཡན་ལག་མ་ཡིན་པ་ཁ་དང་བཤང་ལམ་དུ་སྤྱད་པའི་ཆོས་ཀྱིས་བསྲུང་བ་བཅས་གསུམ་མོ། །
ལན། རྫུན་བཤད་པའིགཞི་ནི་བརྒྱད་དེ་མཐོང་བ་དང་མ་མཐོང་བ། ཐོས་པ་དང་མ་ཐོས་པ། བྱེ་བྲག་ཕྱེད་བ་དང་མ་ཕྱེད་བ། རང་གིས་ཤེས་པ་དང་མ་ཤེས་པ་བཅས་ཏེ་དང་པོ་མིག་གི་མཐོང་བྱ། གཉིས་པ་རྣ་བའི་གཟུང་བྱ། གསུམ་པ་སྣ་དང་ལྕེ་དང་ལུས་གསུམ་གྱི་རེག་བྱ།བཞི་པ་འདུ་ཤེས་ཀྱིས་གཟུང་བྱའོ།། བསམ་པ་ལ་འདུ་ཤེས་དང་། ཉོན་མོངས། ཀུན་སློང་གསུམ་ལས་འདུ་ཤེས་ནི་མཐོང་བ་ལ་མ་མཐོང་ཞེས་པ་ལྟ་བུ་གཞན་དུ་བསྒྱུར་ནས་སྨྲ་བར་འདུ་ཤེས་པ། ཀུན་སློང་ནི་འདུ་ཤེས་བསྒྱུར་ཏེ་སྨྲ་བར་འདོད་པའོ།།ཉོན་མོངས་ནི་དུག་གསུམ་པོ་གང་རུང་སྦྱོར་བ་ནི་ཁ་ནས་བཤད་པ་དང་།མ་བཤད་ཀྱང་མགོ་བོའི་དབྱིབས་སོགས་ཀྱིས་བརྡ་བསྟན་པ་དང་། དང་དུ་བླངས་ནས་རྫུན་བྱེད་པའོ། །དགོས་པ་ནི་རང་གཞན་གང་གི་དོན་ཇི་འདྲ་ཞིག་གི་ཕྱིར་སྨྲས་ཀྱང་འདྲའོ།། མཐར་ཐུག་ནི་ཕ་རོལ་པོས་ཚིག་དང་དོན་གསལ་པོ་གོ་བའོ། །དབྱེ་ན་མི་ཆོས་བླ་མའི་རྫུན་སྨྲ་བའི ཕམ་པའི་རྫུན་དང་།བདག་གཞན་ལ་ཕན་གནོད་ཡོད་པའི་རྫུན་སྨྲ་བའི་རྫུན་ཆེན་པོ། ཕན་གནོད་མེད་པའི་རྫུན་བཤད་པའི་རྫུན་ཕྲ་མོ་བཅས་གསུམ་ཡོད། འདི་དང་ཕྲ་མ་ཚིག་རྩུབ་གསུམ་པོ་ཕ་རོལ་པས་མ་གོ་ན་ངག་བཀྱལ་བ་ཙམ་དུ་འགྲོའོ།།
ལན། ཉེས་པ་ཆེས་ཆེ་བའི་རྫུན་ནི་མི་ཆོས་བླ་མའི་རྫུན་ཏེ།དཔེར་ན་ཡོན་ཏན་མེད་པར་ཡོན་ཏན་ཡོད་ཟེར་བ་དང་།མངོན་ཤེས་མེད་པར་མངོན་ཤེས་ཡོད་ཟེར་བ། གྲུབ་ཐོབ་མ་ཡིན་པར་གྲུབ་ཐོབ་ཡིན་ཟེར་བ་སོགས་རྫུན་ལ་བརྟེན་ནས་གཞན་གྱི་རྒྱུ་ཟ་བ་ལྟ་བུ་དང་། དགེ་འདུན་དབྱེ་དཀྲུག་བྱེད་པའི་ཆེད་དུ་རྫུན་སྨྲ་བ་དག་ནི་ཐམས་ཅད་ཀྱི་ནང་ནས་ལྕི་བའོ།།
ལན། དེ་ནི་མ་ངེས་ཏེ། དཔེར་ན་ཕར་ཕྱོགས་སྲོག་ལ་ཐུག་པའི་ཉེན་ཁ་ཡོང་སྐབས་དེ་ཉེན་ཁ་ལས་སྐྱོབ་པའི་ཆེད་དུ་རྫུན་བཤད་ལྟ་བུ་ལ་ཉེས་པ་མེད་ཞེས་གསུངས་པས་སོ། །
ལན། ཕྲ་མ་ནི་མི་ཕན་ཚུན་བར་དབྱེན་དཀྲུག་རྒྱག་པ་ལ་ཟེར། དེའི་གཞི་ནི་ཕར་ཕྱོགས་ཕན་ཚུན་མཐུན་པའམ་མི་མཐུན་ཅི་རིགས། བསམ་པ་ལ་གསུམ་ལས་འདུ་ཤེས་ནི་མ་འཁྲུལ་བ། ཉོན་མོངས་ནི་དུག་གསུམ་གའོ། །ཀུན་སློང་ནི་ཕན་ཚུན་མཐུན་པ་ལ་དབྱེ་བར་འདོད་པ་དང་མི་མཐུན་པ་ལ་མི་འདུམ་པ་འདོད་པའོ། །སྦྱོར་བ་ནི་རང་གཞན་གང་རུང་གི་དོན་དུ་ཚིག་བདེན་པ་དང་མི་བདེན་པ་གང་རུང་གིས་བརྗོད་བྱ་སྙན་པ་དང་མི་སྙན་པ་གང་རུང་བརྗོད་པའོ།།།ྟམཐར་ཐུག་ནི་འབྱེད་པའི་ཚིག་སྨྲས་པ་ཕ་རོལ་པས་གོ་བའོ། །དེར་དབྱེ་ན་མཛའ་བོ་གཉིས་ངོ་རང་དུ་ཕྲལ་བའི་བཙན་ཕྲ་དང་། གཞོགས་སློང་བྱས་ནས་མཛའ་བོ་དང་ཕྲལ་བའི་གཞོག་ཕྲ། ལྐོག་ཏུ་དབྱེན་བྱས་ནས་ཕྲལ་བའི་ལྐོག་ཕྲ་བཅས་གསུམ་མོ།།
ལན། ཚིག་རྩུབ་ནི་གཞན་གྱི་སེམས་ལ་ཕོག་ཐུག་ཆེ་བའི་ཚིག་ལ་སྟེ། གཞི་ནི་རང་ལས་གཞན་པའི་སྲོག་ཆགས་དོན་གོ་ཐུབ་བའོ། །༼འདིར་ཚེར་མ་སོགས་སེམས་ཅན་མིན་པ་འདུས་པར་འདོད་པ་ཡང་ཡོད༽ བསམ་པ་ལ་གསུམ་ལས་འདུ་ཤེས་ནི་མ་འཁྲུལ་བ། ཉོན་མོངས་ནི་དུག་གསུམ་གཀུན་སློང་ནི་སྨྲ་འདོད་པ།སྦྱོར་བ་ནི་བདེན་རྫུན་གང་རུང་སྟེ་ཕ་རོལ་པོའི་སེམས་ལ་གནོད་པའི་ཚིག་སྨྲ་བའོ། །མཐར་ཐུག་ནི་སྨྲས་པའི་ཡུལ་གྱིས་དོན་དེ་གོ་བའོ།།དེར་ཕ་རོལ་པོ་ལ་དངོས་སུ་ངན་པ་སྣ་ཚོགས་སྨྲ་བའི0ངོར་རྩུབ་དང་། ཡ་མ་བརླའམ། ཀྱལ་བ་དང་བསྲེས་ནས་ཕ་རོལ་པོ་ལ་ཚིག་ངན་སྣ་ཚོགས་བརྗོད་པའིགཞོགས་ཏེ་རྩུབ་པ། ཁོའི་མཛའ་བོ་ལ་སོགས་པའི་དྲུང་དུ་ངན་ཚིག་སྣ་ཚོགས་སྨྲ་བའི བརྒྱུད་དེ་རྩུབ་པ་བཅས་གསུམ་ཡོད།
ལན། ངག་འཁྱལ་ནི་དོན་མེད་པའི་སྐད་ཆ་བཤད་པ་ལ་ཟེར། དེའི་གཞི་ནི་དོན་དག་མེད་པའམ་དོན་དག་ལ་སྙིང་པོ་མེད་པའོ།། བསམ་པ་ལ་འདུ་ཤེས་ཉོན་མོངས་ཀུན་སློང་གསུམ་ལས་འདུ་ཤེས་ནི་བརྗོད་འདོད་པའི་དོན་དེ་ཉིད་ལ་དེར་འདུ་ཤེས་ནས་སྨྲ་བ་སྟེ་འདི་ལ་གོ་བྱའི་ཡུལ་མི་དགོས། ཉོན་མོངས་ནི་དུག་གསུམ་པོ་གང་རུང་། ཀུན་སློང་ནི་མི་འབྲེལ་བའི་བྱུང་རྒྱལ་སྨྲ་འདོད་པའོ།།སྦྱོར་བ་ནི་དེའི་ཆེད་དུ་འབད་པའོ། །@མཐར་ཐུག་ནི་དོན་མེད་པའི་ཚིག་ངག་ཏུ་སྨྲས་ཟིན་པའོ། །དེར་མུ་སྟེགས་པའི་བཟླས་བརྗོད་དང་ཁ་འདོན་ལ་སོགས་བཏོན་པའི་ལོག་པའི་ངག་ཀྱལ་དང་།བྲེ་མོའི་གཏམ་ལ་སོགས་བརྗོད་པའི་འཇིག་རྟེན་པའི་ངག་ཀྱལ། མ་གུས་པ་དང་སྣོད་མ་ཡིན་པ་ལ་ཆོས་བཤད་པའི་བདེན་པའི་ངག་ཀྱལ་བཅས་གསུམ་ཡོད་དོ།
ལན།གཞི་བདུན་ནི་འཐབ་མོ་དང་མཚང་འབྲུ་བ་དང་རྩོད་པ་དང་འགྱེད་པ་སྨྲ་བ་དང་།ཕྱི་རོལ་པའི་བསྟན་བཅོས་སམ་བྲམ་ཟེའི་གསང་སྔགས་ལ་དགའ་བའི་བློས་ལུང་འབོགས་པ་དང་ཁ་ཏོན་བྱེད་པ་སོགས་དང་། ཉམ་ཐག་པའི་སྨྲ་བ་སྨྲེ་སྔགས་ལྟ་བུ་དང་། བགད་པ་དང་རྩེས་པ་དང་དགའ་བར་བྱས་པ་དང་དགའ་མགུར་སྤྱད་པ་སྨྲ་བ་དང་། རྒྱལ་པོ་དང་བློན་པོ་དང་ཡུལ་དང་རྐུན་པོའི་གཏམ་ལ་སོགས་པའི་འདུ་འཛིའི་གཏམ་སྨྲ་བ་དང་། ར་རོ་བ་དང་སྨྱོན་པ་ལྟ་བུ་སྨྲ་བ་དང་། ལོག་པའི་འཚོ་བས་སྨྲ་བ་བཅས་སོ། །ངག་འཁྱལ་གྱི་དཔེར་ནི་གང་གིས་རྫུན་སྨྲ་བ། ཚིག་རྩུབ་བརྗོད་པ། ལོག་ལྟ་བྱེད་པའི་གཏམ་སྨྲ་བ༼འདི་གསུམ་ངག་འཁྱལ་དུ་མི་འདོད་པའང་ཡོད༽དང་། གཞན་གླུ་ལེན་པ། གཞས་གཏོང་བ། སྒྲུང་བཤད་པ།བཞད་གད་སློང་བ། དོན་མེད་གླེང་མོལ་བྱེད་པ་ལྟ་བུ་སོགས་མང་ངོ་། །
ལན། བརྣབ་སེམས་ཞེས་པ་ནི་གཞན་གྱི་དངོས་པོར་འདོད་པ་བྱས་པ་དང་གཞན་གྱི་བུད་མེད་དང་གཞན་གྱི་དངོས་པོ་སྤྱི་དང་དེ་ལ་ཡོད་པའི་རིགས་ང་ལ་བྱུང་ན་ཅི་མ་རུང་བསམ་པའི་བསམ་བློ་ལ་ཟེར། དེའི༔གཞི་ནི་གཞན་གྱི་ནོར་དང་གཞན་ལ་ཡོད་པའི་རྒྱུ་དངོས་ཕུན་སུམ་ཚོགས་པའོ། །བསམ་པ་ལ་འདུ་ཤེས་དང་། ཉོན་མོངས། ཀུན་སློང་བཅས་ལས་འདུ་ཤེས་ནི་བརྣབ་སེམས་བྱུང་བའི་གཞི་དེ་ལ་དེར་འདུ་ཤེས་པའོ།།ཀུན་སློང་ནི་ནོར་སོགས་དེ་དང་དེ་བདག་གིར་གྱུར་ན་སྙམ་པའོ།།ཉོན་མོངས་ནི་དུག་གསུམ། ཿསྦྱོར་བ་ནི་བསམས་པའི་དོན་དེ་ལ་རྩོལ་བ་བྱེད་པའོ། །མཐར་ཐུག་ནི་ནོར་ལ་སོགས་པ་དེ་བདག་གིར་གྱུར་ཅིག་སྙམ་པའོ། །དེར་རང་གི་ཆོ་རིགས་དང་།གཟུགས། ཡོན་ཏན་སོགས་ལ་ཆགས་ཏེ། བདག་ལྟ་བུ་མེད་སྙམ་དུ་སེམས་པའི་བདག་གི་ལ་བརྣབ་སེམས་པ་དང་། ཕ་རོལ་པོའི་ཕུན་སུམ་ཚོགས་པ་ལ་ཆགས་སྟེ། འདི་བདག་གི་ཡིན་ན་ཅི་མ་རུང་སྙམ་དུ་སེམས་པའི་གཞན་གྱི་ལ་བརྣབ་སེམས་པ། ས་འོག་གི་ནོར་ལ་སོགས་པ་བདག་དང་གཞན་གྱིས་དབང་བྱར་མེད་པ་ལ་ཆགས་པ་སྟེ། བདག་ལ་དབང་ན་ཅི་མ་རུང་སྙམ་པའིགཉིས་ཀ་མ་ཡིན་པ་ལ་བརྣབ་སེམས་པ་བཅས་གསུམ་ཡོད།
ལན། གཅིག རང་གི་ལོངས་སྤྱོད་ལ་ལྷག་པར་ཆགས་པའི་སེམས་དང་ལྡན་པ། གཉིས། ལོངས་སྤྱོད་གསོག་པར་འདོད་པའི་བརྐམ་ཆགས་ཀྱི་སེམས་དང་ལྡན་པ།གསུམ།གཞན་གྱི་ནོར་ལ་སོགས་པ་བཟང་པོ་ལ་ཡོངས་སུ་རྟོག་ཅིང་རོ་མྱོང་བར་བྱེད་པའི་འཆུམས་པའི་སེམས་དང་ལྡན་པ། བཞི། གཞན་དག་གི་གང་ཡིན་པ་དེ་བདག་གིར་གྱུར་ཅིག་སྙམ་པ་འཁུ་བའི་སེམས་དང་ལྡན་པ། ལྔ། ངོ་ཚ་མེད་ཅིང་ཉེས་དམིགས་ལས་ངེས་པར་འབྱུང་བ་མི་ཤེས་པས་ཟིལ་གྱིས་ནོན་པའི་སེམས་དང་ལྡན་པ་བཅས་ཏེ། སེམས་དེ་ལྔ་པོ་གང་རུང་ཞིག་མ་ཚང་ན་བརྣབ་སེམས་ཀྱི་མཚན་ཉིད་མི་རྫོགས་སོ། །
ལན། དཔེར་ན་ཁྲོམ་དུ་སོང་ནས་ཅ་ལག་བཟང་པོ་རེ་མཐོང་ན་བདག་ལ་འདི་འདྲ་བྱུང་ན་སྙམ་པ་ལྟ་བུ་དང་། ཀྱེ་མ་བདག་གི་འདོད་པ་ཆུང་བ་དང་།བརྩོན་འགྲུས་རྩོམ་པ། མང་པོ་ཐོས་པ། སྦྱིན་པ་གཏོང་བ། ཡོན་ཏན་མང་བ་སོགས་གཞན་གྱིས་ཤེས་ན་ཅི་མ་རུང་སྙམ་པ་དང་། ཀྱེ་མ་བདག་སྐྱེ་བ་ཕྱི་མ་ལ་ལྷར་སྐྱེས་ནས་དེའི་འདོད་ཡོན་ལྔ་ལ་ལོངས་སྤྱོད་ན་སྙམ་པ་ལྟ་བུ་སོགས་ཀྱང་ཡོངས་སུ་མ་རྫོགས་པའི་བརྣབ་སེམས་སོ། །
ལན། གནོད་སེམས་ཀྱི⇨གཞི་ནི་གཞན་ཕྱོགས་ཡིན་པའོ། །བསམ་པ་ལ་དང་པོ་འདུ་ཤེས་ནི་མ་འཁྲུལ་བའོ།།གཉིས་པ་ཉོན་མོངས་ནི་འདོད་ཆགས་ཀྱི་དབང་གིས་གཞན་གྱི་རྒྱུ་དེ་ལ་རང་གིས་འདོད་པ་བྱས་ཏེ་གནོད་པ་སྐྱེལ་བ། ཞེ་སྡང་གི་དབང་གིས་རང་ལ་མི་དགའ་བའི་མི་ལ་ཁོང་ཁྲོ་ཟ་ནས་གནོད་པ་སྐྱེལ་བ་ལྟ་བུ་སོགས་དུག་གསུམ་གའོ། །གསུམ་པ་ཀུན་སློང་ནི་གསོད་རྡུང་སོགས་གནོད་སྐྱེལ་འདོད་དམ། ཕ་རོལ་པོ་གུད་ན་ཅི་མ་རུང་སྙམ་པ་ལྟ་བུ་སྦྱོར་བ་ནི་གནོད་པ་སྐྱེལ་ཐབས་ལ་བསམ་བློ་བཏང་བའོ།།།ྟམཐར་ཐུག་ནི་གནོད་པ་སྐྱེལ་རྒྱུ་ལ་སེམས་ཐག་བཅད་པའོ། །དེར་དབྱེ་ན་གཡུལ་ས་ལྟ་བུ་ཕ་རོལ་པོ་ལ་ཞེ་སྡང་སྐྱེས་ནས་གསོད་པར་སེམས་པ་ལྟ་བུའི་ཞེ་སྡང་གི་ཆ་ལས་བྱུང་བའི་གནོད་སེམས་དང་། འགྲན་ཟླ་ལྟ་བུ་གོང་དུ་ཤོར་བར་དོགས་པའི་བསམ་པས་གསོད་པ་ལ་སོགས་པར་སེམས་པའིཕྲག་དོག་གི་ཆ་ལས་བྱུང་བའི་གནོད་སེམས། སྔར་བདག་ལ་གནོད་པ་བྱས་པ་ལྟ་བུ་ལ་འདུན་པ་བཟུང་ནས་བསད་པ་ལ་སོགས་པར་སེམས་པའིའཁོན་འཛིན་གྱི་ཆ་ལས་བྱུང་བའི་གནོད་སེམས་བཅས་གསུམ་མོ། །
ལན། གནོད་སེམས་ལ་ཚང་དགོས་པའི་ཆོས་ལྔ་ནི། གནོད་བྱེད་ཀྱི་རྒྱུ་ལ་དེ་དང་མཐུན་པའི་ཆོས་མཚན་མར་འཛིན་པས་ཞེ་སྡང་གི་སེམས་དང་།གནོད་པ་བྱེད་པ་ལ་མི་བཟོད་པས་མི་བཟོད་པའི་སེམས་དང་། ཡང་དང་ཡང་དུ་ཚུལ་བཞིན་མིན་པ་ཁོང་ཁྲོའི་རྒྱུ་ཡིད་ལ་བྱེད་པ་དྲན་པའི་འཁོན་འཛིན་གྱི་སེམས་དང་། རྡེག་པ་དང་བསད་ན་ཅི་མ་རུང་སྙམ་པ་འཁུ་བའི་སེམས་དང་། གནོད་སེམས་བསྐྱེད་པ་ལ་ངོ་ཚ་མེད་ཅིང་ཉེས་དམིགས་ལས་འབྱུང་བ་མི་ཤེས་པས་ཟིལ་གྱིས་ནོན་པའི་སེམས་བཅས་ཏེ། ཆོས་དེ་ལྔ་མ་ཚང་ན་གནོད་སེམས་ཀྱི་མཚན་ཉིད་མི་རྫོགས་པའོ།།
ལན། དེ་ནི་བརྣབ་སེམས་དང་གནོད་སེམས་གཉིས་ཀ་འཛོམས་པ་ཡིན།
ལན། ལོག་ལྟ་ཞེས་པ་ནི་སངས་རྒྱས་ཆོས་ལུགས་ཀྱི་ནང་དོན་ལ་ཡིད་ཆེས་མི་བྱས་པར་དམའ་འབེབས་དང་ལྟ་བ་ལོག་པ་བཤད་པ་ལ་ཟེར། དེའི་གཞི་ནི་ཡོད་པ་སྟེ་ལས་རྒྱུ་འབྲས་དཀོན་མཆོག་གསུམ་སྐྱེ་བ་སྔ་ཕྱི་བདེན་པ་བཞི་སོགས་ཡོད་པ་ཞིག་དགོས་སོ། །བསམ་པ་ལ་གསུམ་ལས་དང་པོ་འདུ་ཤེས་ནི་སྐུར་བ་འདེབས་པའི་དོན་ལ་བདེན་པར་འདུ་ཤེས་པའོ།།གཉིས་པ་ཉོན་མོངས་ནི་རང་ལ་རྒྱུ་དངོས་པོ་ཕྲན་བུ་རེ་ཡོང་བའི་ཆེད་ལོག་ལྟ་བྱས་པ་ལྟ་བུ་འདོད་ཆགས་ཀྱི་དབང་གིས་དང་། ཆོས་ཀྱི་ནང་དོན་ལ་ཁོང་ཁྲོ་ཟ་ནས་དེ་བདེན་པ་མིན་པར་བཤད་པ་ལྟ་བུ་ཞེ་སྡང་གི་དབང་གིས་དང་། ཆོས་ཀྱི་ནང་དོན་གང་ཡང་མ་ཤེས་པ་དེ་ཚོ་མེད་པ་སྨྲ་བ་ལྟ་བུ་གཏི་མུག་གི་དབང་གིས་སོ། །གསུམ་པ་ཀུན་སློང་ནི་སྐུར་བ་འའདེབས་པར་འདོད་པའོ། །སྦྱོར་བ་ནི་བསམ་པ་དེ་ལ་སྦྱོར་བ་བརྩམས་པའོ། །མཐར་ཐུག་ནི་ལས་རྒྱུ་འབྲས་དང་དཀོན་མཆོག་སོགས་མེད་པར་ཐག་བཅད་པའོ། །དེར་ལས་དགེ་སྡིག་རྣམས་འབྲས་བུ་བདེ་སྡུག་གི་རྒྱུར་མི་འདོད་པའི་ལས་འབྲས་ལ་ལོག་པར་ལྟ་བ་དང་།ལམ་བདེན་པ་ཉམས་སུ་བླངས་ཀྱང་འགོག་པའི་བདེན་པ་མི་ཐོབ་པར་འདོད་པའི་བདེན་པ་ལ་ལོག་པར་ལྟ་བ།དཀོན་མཆོག་གསུམ་མི་བདེན་པར་ལྟ་ཞིང་སྐུར་བ་འདེབས་པའི༔དཀོན་མཆོག་ལ་ལོག་པར་ལྟ་བ་བཅས་གསུམ་ཡོད་དོ།།སྤྱིར་ལོག་ལྟ་ལ་སྒྲོ་འདོགས་ལོག་ལྟ་དང་སྐུར་འདེབས་ལོག་ལྟ་ཞེས་གཉིས་ཡོད་དེ།དང་པོ་ནི་དངོས་པོའི་གནས་ཚུལ་ལས་བརྒལ་བའི་རྣམ་རྟོག་གིས་སྒྲོ་བཏགས་ནས་བཟོས་པ་དེ་དངོས་པོའི་གནས་ཚུལ་མིན་ཞིང་། དངོས་པོའི་གནས་ཚུལ་ལས་བརྒལ་བ་དེར་ཟེར་བ་དང་། གཉིས་པ་ནི་དངོས་ཡོད་གནས་ཚུལ་ལས་ཆད་ནས།དངོས་ཡོད་གནས་ཚུལ་འདི་འདྲ་ཞིག་ཡོད་ཀྱང་རང་ཉིད་ཀྱི་བསམ་བློའི་ནང་དེ་འདྲ་ཞིག་མེད་བསམས་ཏེ་དྲན་པའི་ལོག་ལྟ་དེར་ཟེར།དེ་དག་ལས་འདིར་བརྗོད་པའི་ལོག་ལྟ་ནི་སྐུར་འདེབས་ལོག་ལྟ་ཡིན་ནོ། །
ལན། ལོག་ལྟ་ཡོངས་སུ་རྫོགས་པ་ལ་ཚང་དགོས་པའི་ཆོས་ལྔ་ནི། ཤེས་བྱ་ཇི་ལྟ་བ་བཞིན་དུ་མི་ཤེས་པས་རྨོངས་པའི་སེམས་དང་། སྡིག་པ་ལ་དགའ་བས་དྲག་ཤུལ་གྱི་སེམས། ཚུལ་བཞིན་མིན་པའི་ཆོས་ལ་ངེས་པར་རྟོག་པས་ལོག་པར་རྒྱུན་དུ་ཞུགས་པའི་སེམས། སྦྱིན་པ་དང་མཆོད་སྦྱིན་དང་སྦྱིན་སྲེག་དང་ལེགས་སྤྱད་སོགས་མེད་དོ་ཞེས་སྐུར་བ་འདེབས་པས་རབ་ཏུ་ཉམས་པའི་སེམས། ལོག་ལྟ་དེས་ངོ་ཚ་བ་མེད་ཅིང་ཉེས་དམིགས་ལས་ངེས་པར་འབྱུང་བ་མི་ཤེས་པས་ཟིལ་གྱིས་ནོན་པའི་སེམས་བཅས་སོ། །
ལན། མི་དགེ་བཅུ་ལས་སྲོག་གཅོད་དང་ཚིག་རྩུབ་དང་གནོད་སེམས་གསུམ་ནི་དུག་གསུམ་གྱིས་རྩོམ་པར་བྱེད་ལ་ཞེ་སྡང་གིས་མཐར་འབྱིན་པ་བྱེད། མ་བྱིན་ལེན་དང་ལོག་གཡེམ་དང་བརྣབ་སེམས་གསུམ་ནི་དུག་གསུམ་གྱིས་རྩོམ་པར་བྱེད་ལ་འདོད་ཆགས་ཀྱིས་མཐར་འབྱིན་པར་བྱེད།རྫུན་དང་ཕྲ་མ་དང་ངག་འཁྱལ་གསུམ་ནི་རྩོམ་པ་དང་མཐར་འབྱིན་པ་གཉིས་ཀ་དུག་གསུམ་གྱིས་བྱེད། ལོག་ལྟ་ནི་དུག་གསུམ་གྱིས་རྩོམ་པར་བྱེད་ཅིང་གཏི་མུག་གིས་མཐར་ཐུག་པར་བྱེད་དོ། །
ལན། མཚམས་མེད་ཅེས་པའི་དོན་ནི་འདི་ནས་སྐྱེ་གནས་གཞན་གྱིས་བར་མ་ཆད་པར་དམྱལ་བར་ལྟུང་བའི་ལས་ལ་ཟེར་ཞིང་དེ་ལ་དབྱེ་ན། ཕ་གསོད་པ། མ་གསོད་པ། དགྲ་བཅོམ་པ་གསོད་པ། དགེ་འདུན་དབྱེན་དཀྲུགས་བྱེད་པ། སངས་རྒྱས་ཀྱི་སྐུ་ལ་ངན་སེམས་ཀྱིས་ཁྲག་འབྱིན་པ་བཅས་མཚམས་མེད་ལྔའོ། །ཐེག་ཆེན་ལ་ཞུགས་པའི་གང་ཟག་བསད་པ་དང་། དགེ་སློང་མ་ལ་སུན་ཕྱུང་བ། སློབ་དཔོན་འཕགས་པ་བཀྲོངས་པ།དགེ་འདུན་གྱི་ཞལ་དུ་འདུ་བའི་སྒོ་འཕྲོག་པ། མཆོད་རྟེན་བཤིག་པ་བཅས་ནི་རིམ་བཞིན་གོང་གི་མཚམས་མེད་ལྔའི་ལས་དང་ཉེ་བས་ཉེ་བའི་མཚམས་མེད་ལྔ་ཞེས་ཟེར།
ལན། དེ་ནི་དེ་ལྟར་མ་ཡིན་ཏེ། རྐུ་དང་སྲོག་བཅད་པ་རྣམས་ཚེ་རིང་བ་དང་ཕྱུག་པོ་ཆགས་པ་ནི་སྡིག་པའི་སྟོབས་ཀྱིས་རང་ཉིད་སྐྱེ་བ་སྔ་མར་བསགས་པའི་དཀར་པོའི་ལས་ཀྱི་འབྲས་བུ་བཟང་པོ་ལྷག་མ་རྣམས་ཚེ་འདིར་སྨིན་ནས་གཙང་དག་བཟོས་རྗེས་སྡུག་བསྔལ་མྱང་རྒྱུའི་རྟགས་མཚན་ཡིན་པ་དང་། ཆོས་པ་ཚེ་ཐུང་ལ་ནད་མང་པ་དང་འཚོ་བ་དཀའ་ངལ་འཕྲོད་ལ་རྣམས་ནི་དགེ་བའི་སྟོབས་ཀྱིས་རང་ཉིད་ཀྱིས་སྐྱེ་བ་སྔ་མར་བསགས་པའི་ནག་པོའི་ལས་ཀྱི་འབྲས་བུ་ངན་སོང་དུ་བཟོད་དཀའ་བ་རྣམས་ཚེ་འདིར་སྨིན་ནས་རྗེས་སུ་འབྲས་བུ་བཟང་པོ་མྱོང་རྒྱུའི་རྟགས་མཚན་མངོན་པ་ལས་ལས་བཟང་པོར་འབྲས་བུ་ངན་པ་དང་ལས་ངན་པར་འབྲས་བུ་བཟང་པོ་སྨིན་པ་ནི་གཏན་ནས་མིན་ཏེ། དཔེར་ན་ཞིང་ས་འགའ་རེ་ལ་སྨན་གྱི་ས་བོན་བཏབ་པའི་རྗེས་སུ་དུག་གི་མྱུ་གུ་སྐྱེ་བའང་ཡོད་མོད། འོན་ཀྱང་དེ་ནི་སྔར་བཏབ་པའི་དུག་གི་ས་བོན་ལས་སྐྱེ་བ་ཡིན་གྱི། ད་ལྟ་བཏབ་མ་ཐག་པའི་སྨན་གྱི་ས་བོན་ལས་སྐྱེ་བ་མིན་ཏེ། སྨན་གྱི་ས་བོན་ནི་གཞི་ནས་སྐྱེ་རྒྱུར་བསྡད་ཡོད་པའི་ཕྱིར་དང་། སྨན་གྱི་ས་བོན་ལས་དུག་གི་མྱུ་གུ་སྐྱེ་བའི་གནས་མེད་པའི་ཕྱིར། དཔེ་དེ་བཞིན་ལས་དགེ་བ་བྱས་པའི་རྗེས་སུ་འབྲས་བུ་སྡུག་བསྔལ་འབྱུང་བའང་སྲིད་མོད། འོན་ཀྱང་དེ་ནི་སྔར་བྱས་པའི་མི་དགེ་བའི་ལས་ལ་བརྟེན་ནས་འབྱུང་བ་ཡིན་པ་ལས་ད་ལྟ་བྱས་མ་ཐག་པའི་དགེ་བའི་ལས་ལ་བརྟེན་ནས་འབྱུང་བ་མིན་ཏེ། དེའི་འབྲས་བུ་བདེ་བ་ཕུན་སུམ་ཚོགས་པ་གཞི་ནས་འབྱུང་རྒྱུར་བསྡད་ཡོད་པའི་ཕྱིར་དང་། ལས་དཀར་པོ་དགེ་བ་ལ་བརྟེན་ནས་འབྲས་བུ་ནག་པོ་སྡུག་བསྔལ་འབྱུང་་བའི་གནས་མེད་པའི་ཕྱིར། དེ་དགེ་བའི་རྩ་བ་སྟོབས་ཆེ་བས་ཕྱི་མར་ངན་སོང་སུ་མྱོང་དགོས་པའི་ལས་འབྲས་རྣམས་ཚེ་འདི་ལ་སྨིན་ནས་ཕྱི་མ་ཕན་ཆད་བདེ་བས་དུས་འདའ་བར་འགྱུར་བ་མངོན་པ་ཡིན། དེ་བཞིན་ལས་མི་དགེ་བའི་རྗེས་སུ་བདེ་བ་འབྱུང་བའི་དཔེ་དོན་ཡང་སྔ་མ་ལས་བཟློག་ནས་སྦྱར་ན་ཤེས་སོ། །འོ་ན་བླུན་པོ་འགའ་རེས་དེ་འདྲ་ཡིན་ན་ཆོས་བྱས་པ་ལས་ཆོས་མིན་བྱེད་པར་རིགས་སྙམ་ན། མ་ཡིན་ཏེ། དཔེར་ན་དུག་མངར་པོ་ཟ་བའི་རིང་ལ་བདེ་བ་ཕྲ་མོ་འབྱུང་ཡང་ཕུགས་སུ་གནོད་པས་བཟའ་མི་རུང་ལ།སྨན་ཁ་བ་འཐུང་བའི་རིང་ལ་སྡུག་བསྔལ་ཕྲ་མོ་འབྱུང་ཡང་། ཕུགས་སུ་ཕན་པས་ནན་གྱིས་བསྟེན་འོས་པ་ལྟ་བུའོ། །
ལན། མི་དགེ་བའི་ལས་ལམ་བཅུའི་ལྕི་ཡང་ལ་དབྱེ་ན་ལྔ་ཡོད་དེ། དཔེར་སྲོག་གཅོད་པ་ལ་མཚོན་ན། བསམ་པས་ལྕི་བ་ནི་དུག་གསུམ་དྲག་པོ་བསྐྱེད་པ་དང་།  སྦྱོར་བས་ལྕི་བ་ནི་སྲོག་གཅོད་རང་ངམ་གཞན་ལ་བྱེད་དུ་བཅུག་པ། དེར་དགའ་ཞིང་ཡི་རང་བ་དང་། ལན་གྲངས་མང་དུ་བྱེད་པ།ཉམ་ཐག་ཅིང་སྨྲེ་སྔགས་འདོན་བཞིན་གསོད་པ། ༔གཉེན་པོ་མེད་པས་ལྕི་བ་ནི་དུས་བཟང་པོ་ལ་མི་འཛེམས་པ་དང་དཀོན་མཆོག་ལ་ཕྱག་མཆོད་དང་བཤགས་པ་མི་བྱེད་པ་སོགས་དང་། ༥ལོག་པར་མངོན་པར་ཞེན་པས་ལྕི་བ་ནི་ལོག་པའི་ལྟ་ངན་ལ་བརྟེན་ནས་མཆོད་སྦྱིན་བྱེད་པ་སོགས།6གཞི་ལས་ལྕི་བ་ནི་དུད་འགྲོ་བོངས་ཆེན་པོ་དང་། ཕ་མ་ཕུ་ནུ། བླ་མ་དང་། བྱང་སེམས་དགྲ་བཅོམ་སོགས་སོ།།ལྷག་མ་དགུ་ཡང་བཞི་པ་མ་གཏོགས་སྲོག་གཅོད་པ་ལྟར་ཤེས་པར་བྱའོ། །དེ་ལྟར་ཁྱད་པར་གྱི་ཆོས་ལྔ་ལྡན་པའི་ལས་ནི་དགེ་མི་དགེ་གང་ཡིན་ཡང་འབྲས་བུ་ངེས་པར་དུ་འབྱིན་པ་དང་མང་པོ་འབྱིན་པའི་ཕྱིར་ལས་ཆེན་པོ་ཞེས་ཟེར། སའི་དངོས་གཞི་ནས། ལྕི་བའི་ཚུལ་དྲུག་གསུངས་ཏེ།@མངོན་པར་འདུ་བྱེད་པ་ནི་དུག་གསུམ་མམ་དེ་གསུམ་མེད་པ་དྲག་པོས་ལས་ཀུན་ནས་སློང་བའོ། །༧གོམས་པ་ནི་དགེ་མི་དགེའི་ལས་གཉིས་ཡུན་རིང་པོ་ནས་ཀུན་ཏུ་བསྟེན་ནས་གོམས་པ་ལན་གྲངས་མང་དུ་བྱས་པ།།ངོ་བོ་ནི་ལུས་ངག་གི་བདུན་སྔ་མ་སྔ་མ་ལྕི་ཞིང་།ཡིད་གསུམ་ནི་ཕྱི་མ་ཕྱི་མ་ལྕིའོ། །གཞི་ནི་བླ་མ་དང་དཀོན་མཆོག་གསུམ་ལྟ་བུ་ལ་ཕན་གནོད་བྱེད་པའོ། །མི་མཐུན་ཕྱོགས་ནི་ཇི་སྲིད་འཚོའི་བར་དུ་མི་དགེ་བ་ཁོ་ན་བྱེད་ལ། དགེ་བ་ལན་གཅིག་ཀྱང་མི་བྱེད་པའོ།། མི་མཐུན་ཕྱོགས་སེལ་བ་ནི་མི་དགེ་བའི་ཕྱོགས་སྤངས་ཏེ་དགེ་བ་བྱེད་པའོ།
ལན། མི་དགེ་བའི་ལས་ཀྱི་འབྲས་བུ་ལྕི་ཡང་སྟོབས་དང་ལྡན་པའི་ལས་ཀྱི་སྒོ་བསྡུས་ཏེ་བསྟན་ན་བཞི་སྟེ།ཞིང་གི་སྒོ་ནས་སྟོབས་ཆེ་བ་དང་།》རྟེན་གྱི་སྒོ་ནས་སྟོབས་ཆེ་བ། དངོས་པོའི་སྒོ་ནས་སྟོབས་ཆེ་བ། བསམ་པའི་སྒོ་ནས་སྟོབས་ཆེ་བ་བཅས་ལས་འདིར་ཞིང་གི་སྒོ་ནས་སྟོབས་ཆེ་ཆུང་ནི་ཕ་མ་གཉིས། བླ་མ་དང་དགེ་རྒན། ནད་པ་ཉམ་ཐག་པ། བྱང་ཆུབ་སེམས་དཔའ་བཅས་ལ་ཞིང་ཁྱད་པར་ཅན་ལྔ་ཞེས་ཟེར་བ་དང་དེ་དག་ལ་གསོད་པཔ་སོགས་མི་དགེ་བའི་ལས་བྱས་ན་ཉེས་པ་ཤིན་ཏུ་ཆེ་བའོ། །ཡང་དཔེར་ན་སངས་རྒྱས་དང་ཆོས་ཀྱི་རྫས་ཆུང་ངུ་བརྐུས་ནས་སླར་ཕྱིར་ཕུལ་ན་སྡིག་པ་འདག་ཅིང་དགེ་འདུན་གྱི་རྫས་ཆུང་ངུ་བརྐུས་ནས་སླར་ཕྱིར་ཕུལ་ཡང་མ་བྱིན་བླང་གི་འབྲས་བུ་སྡུག་བསྔལ་མ་མྱོང་བར་དུ་མི་འདག་གསུང་བ་བུ། ལྷག་པར་བྱང་ཆུབ་སེམས་དཔའ་ནི་དགེ་མི་དགེ་བའི་ཞིང་ཤིན་ཏུ་སྟོབས་ཆེ་ཡིན་ནོ། །དངོས་པོའི་སྟོབས་ཆེ་བ་ནི་དཔེར་ན་སྦྱིན་པ་གཏོང་བ་ཆོས་ཀྱི་སྦྱིན་པ་ནི་ཟང་ཟིང་གི་སྦྱིན་པ་ལས་སྟོབས་ཆེ་བ་དང་། སངས་རྒྱས་མཆོད་པ་ལ་སྒྲུབ་པའི་མཆོད་པ་ནི་ཟང་ཟིང་གི་མཆོད་པ་ལས་ཕུལ་དུ་བྱུང་བ་བཞིན་གཞན་རྣམས་ཀྱང་ཤེས་དགོས། བསམ་པའི་སྟོབས་ཆེ་བ་ནི་ཉེས་སྤྱོད་ལ་ཉོན་མོངས་པའི་བསམ་པ་ཤུགས་དྲག་པ་དང་རྒྱུན་རིང་བ་སྟོབས་ཚེ་ལ། དེ་ལས་ཀྱང་ཁོང་ཁྲོ་ཤིན་ཏུ་སྟོབས་ཆེ་བའོ། །ཞེ་སྡང་དུག་ཏུ་བརྗོད་པ་ལ་དཔེར་ན་ཉེ་ལམ་ཨ་རིའི་ཚན་རིག་མཁས་ཅན་འགས་ཞེ་སྡང་ལངས་པའི་མིའི་ཁ་དབུགས་ཆུར་གྱུར་རྗེས་ཁ་དོག་དམར་སྨུག་དང་།དེ་བྱི་བ་ལ་རྒྱབ་ན་ཤི་བར་གྱུར་བའི་ར་སྤྲོད་བྱུང་བ་ལྟ་བུའོ།
ལན། སྡོམ་པ་མེད་མཁན། སྡོམ་པ་ཡོད་མཁན། སྡོམ་ཡོད་ནང་ནས་དགེ་བསྙེན། དགེ་ཚུལ། དགེ་སློང་། བྱང་སེམས། གསང་སྔགས་ཀྱི་ཆོས་བྱེད་མཁན་བཅས་སོ་སོས་མི་དགེ་བའི་ལས་བྱེད་པ་ལ་སྔ་མ་སྔ་མ་ལས་ཕྱི་མ་ཕྱི་མའི་སྡིག་པ་སྟོབས་ཆེ་བའོ། །དགེ་བའི་ལས་ཀྱི་སྟོབས་ཆེ་ཆུང་ཡང་དདེ་བཞིན་ནོ། །དཔེར་ན་མི་དགེ་བཅུ་དང་ལྡན་པའི་མི་ཞིག་གིས་རྒྱུན་དུ་བར་མ་ཆད་པར་ལོ་བརྒྱ་ལ་སྡིག་པ་བསགས་པ་ལས། དགེ་སློང་ཚུལ་ཁྲིམས་རལ་བས་དྲང་སྲོང་གི་རྒྱལ་མཚན་གྱིས་གཡོགས་ནས་དད་པས་བྱིན་པ་ལ་ཞག་གཅིག་ལོངས་སྤྱོད་ན་མི་དགེ་བ་ཆེས་མང་བར་གསུང་པ་ཡང་རྟེན་གྱི་སྒོ་ནས་སྡིག་པ་སྟོབས་ཆེ་བའོ། །
ལན། དགེ་བ་དང་མི་དགེ་བ་གཉིས་ཀར་རྣམ་སྨིན་གྱི་འབྲས་བུ། རྒྱུ་མཐུན་གྱི་འབྲས་བུ། བདག་པོའི་འབྲས་བུ་བཅས་འབྲས་བུ་སྨིན་སྟངས་མི་འདྲ་བ་གསུམ་རེ་ཡོད་དོ། །དེ་དག་ལས་རྣམ་སྨིན་དང་རྒྱུ་མཐུན་གྱི་འབྲས་བུ་ནི་རང་ཁོ་ན་ལ་འབྱུང་ཞིང་བདག་འབྲས་ནི་རང་གནས་པའི་ས་ཕྱོགས་ཕྱིའི་འཇིག་རྟེན་ལ་འབྱུང་བ་ཡིན་ནོ། །
ལན། མི་དགེ་བཅུ་རེ་རེ་ཡང་གཞི་དུག་གསུམ་ཆེ་འབྲིང་ཆུང་གསུམ་མི་འདྲ་བའི་དབང་གིས་འབྲས་བུ་མི་འདྲ་བ་གསུམ་གསུམ་འབྱུང་བ་ཡིན། དཔེར་ན་མི་དགེ་བཅུའི་ནང་གི་སྟོབས་ཆེན་པོ་ཞིག་བྱས་ན་དམྱལ་བར་སྐྱེ་བ་དང་།སྟོབས་འབྲིང་འབྲིང་ཞིག་བྱས་པ་ཡིན་ན་ཡི་དྭགས་སུ་སྐྱེ་བ། སྟོབས་ཆུང་བ་ཞིག་བྱས་པ་ཡིན་ན་དུད་འགྲོ་ལ་སྐྱེ་བ་ལྟ་བུ་དང། དགེ་བ་ཡང་སྟོབས་ཆུང་ངུས་མི་དང་། སྟོབས་འབྲིང་གིས་འདོད་ལྷ། སྟོབས་ཆེན་པོས་ཁམས་གོང་མ་གཉིས་ཀྱི་ལྷ་ལ་སྐྱེ་བ་ལྟ་བུའོ།།
ལན། རྒྱུ་མཐུན་གྱི་འབྲས་བུ་ལ་མྱོང་བ་རྒྱུ་མཐུན་དང་བྱེད་པ་རྒྱུ་མཐུན་བཅས་དབྱེ་བ་གཉིས་ཡོད་དེ། དང་པོ་མྱོང་བ་རྒྱུ་མཐུན་ཞེས་པ་ནི་སྲོག་གཅོད་བྱས་ན་དེའི་འབྲས་བུར་རང་ཉིད་སྐྱེ་བ་གང་དུ་བླངས་ཀྱང་ཚེ་ཐུང་བ་དང་ནད་མང་བར་འགྱུར་བ་དང་། གཞན་གྱི་སྲོག་སྐྱབས་ན་རང་ཉིད་ཚེ་རིང་པོ་ཡོང་བ་ལྟ་བུ་ལ་ཟེར། བྱེད་པ་རྒྱུ་མཐུན་ཞེས་པ་ནི་དཔེར་ན་ཕྲུ་གུ་ཆུང་ཆུང་ནས་འབུ་སོགས་གསད་རྒྱུ་ལ་དགའ་ཞིང་མི་སྐྲག་པ་ལྟར་རང་གི་ཚེ་འདིར་སྲོག་གཅོད་པ་དང་རྐུ་འཕྲོག་གི་བྱ་བ་བྱས་ན་སྐྱེ་བ་ཕྱི་མ་ལའང་སྲོག་ཆགས་གསད་རྒྱུ་དང་རྐུ་བྱེད་པ་སོགས་ལ་དགའ་པོ་ཡོང་བ་ལྟ་བུ་སྟེ་ཚེ་རབས་ཕྱི་མ་རྣམས་སུ་སྔར་གྱི་གོམས་གཤིས་ཀྱིས་མི་དགེ་བ་བཅུ་བྱེད་པར་དགའ་བ་ལ་ཟེར།
ལན། དེ་ནི་དཔེར་ན་སྲོག་བཅད་པས་ཕྱི་སྣོད་ཀྱི་འཇིག་རྟེན་གྱི་བཟའ་བཏུང་དང་སྨན་གྱི་ནུས་པ་ཉམས། མ་བྱིན་ལེན་གྱིས་དགེ་འབྲས་ཉུང་ལོག་གཡེམ་གྱིས་གས་གནས་འདམ་རྫབ་མང་བ་ལྟ་བུ་རང་གང་དུ་འདུག་པའི་ས་ཕྱོགས་སུ་སེམས་ཅན་སྤྱི་ལ་འབྲས་བུ་འབྱུང་བ་ལ་ཟེར།
ལན། མི་དགེ་བཅུ་པོ་སོ་སོའི་རྣམ་སྨིན་གྱི་འབྲས་བུ་ནི་སྡིག་པ་ཤིན་ཏུ་ལྕི་བ་རེ་རེས་དམྱལ་བ་དང་། འབྲིང་པ་རེ་རེས་ཡི་དྭགས། ཆུང་ངུ་རེ་རེས་དུད་འགྲོར་སྐྱེ། རྒྱུ་མཐུན་གྱི་འབྲས་བུ་ནི་སྲོག་བཅད་པས་ཚེ་ཐུང་། མ་བྱིན་ལེན་གྱིས་ལོངས་སྤྱོད་དབུལ། ལོག་གཡེམ་གྱིས་ཆུང་མ་བསྲུང་དུ་མི་བཏུབ།རྫུན་གྱིས་མི་ཁ་སྡང་། ཕྲ་མས་མཛའ་བཤེས་ཉུང་། ཚིག་རྩུབ་ཀྱིས་མི་སྙན་པ་མང་དུ་ཐོས། ངག་བཀྱལ་གྱིས་ཚིག་མི་བཙུན། བརྣབ་སེམས་ཀྱིས་ཡིད་ཀྱི་རེ་བ་མི་འགྲུབ། གནོད་སེམས་ཀྱིས་འཇིགས་སྐྲག་ཆེ། ལོག་ལྟས་ཡང་དག་པའི་ལྟ་བ་ལ་རྨོངས་པར་འགྱུར། བདག་པོའི་འབྲས་བུ་ནི་སྲོག་བཅད་པས་ཕྱི་སྣོད་ཀྱི་འཇིག་རྟེན་གྱི་བཟའ་བཏུང་དང་སྨན་གྱི་ནུས་པ་ཉམས། མ་བྱིན་ལེན་གྱིས་དགེ་འབྲས་ཉུང་། ལོག་གཡེམ་གྱིས་གནས་འདམ་རྫབ་དང་ལྗན་ལྗིན་མང་བ་ཉམས་མི་དགའ་བ་ལ་སྐྱེས། རྫུན་གྱིས་ཞིང་ལས་དང་གྲུ་སྤྱོད་པའི་མཐའ་རྒྱས་པར་མི་འགྱུར། ཕྲ་མས་ས་ཕྱོགས་འབར་འབུར་དང་མཐོ་དམན་དང་བགྲོད་དཀའ་ལ་སྐྱེ། ཚིག་རྩུབ་ཀྱིས་ས་ཕྱོགས་སྡོང་དུམ་དང་ཚེར་མ་དང་གསེག་མ་དང་གྱོ་མོ་མང་བ་དང་།མདངས་མི་སྣུམ་པ་དང་འབབ་ཆུ་དང་མཚོ་དང་ལྟེང་ཀ་མེད་པའི་ས་ལ་སྐྱེ། ངག་འཆལ་གྱིས་ལྗོན་ཤིང་ལ་འབྲས་བུ་མི་ཆགས། རྩ་བ་མི་བརྟན། རིང་དུ་མི་གནས་པ་འཇིག་པའི་རྒྱུ་མང་པོ་དང་ལྡན། བརྣབ་སེམས་ཀྱིས་ཕུན་ཚོགས་ཐམས་ཅད་ལོ་དང་ཟླ་བས་བྲི། གནོད་སེམས་ཀྱིས་ཡམས་དང་ནད་འགོ་བ་དང་། འཁྲུག་པ་དང་། དུག་སྦྲུལ། སྲིན་གྱི་མེ་མང་། ལོག་ལྟས་སྣོད་ཀྱི་འབྱུང་ཁུངས་མཆོག་ནུབ་པ། བཟང་ངན་གོ་བཟློག་པའི་ཡུལ་དུ་སྐྱེ་བ་སྟེ། རྣམ་སྨིན་དང་རྒྱུ་མཐུན་ནི་གང་ཟག་རང་ལ་སྨིན་ཞིང་བདག་པོའི་འབྲས་བུ་ནི་དེ་གནས་པའི་ཡུལ་དང་ས་ཕྱོགས་ལ་འབྱུང་ངོ་།།རྣམ་སྨིན་གྱི་འབྲས་བུ་དེ་དག་ནི་སྤྱིའི་དབང་དུ་བྱས་ལ། བྱེ་བྲག་ཏུ་ཕྱེ་ན་གསུམ་ཏེ། ཉོན་མོངས་པའི་སྒོ་ནས་རྣམ་པར་བཞག་པ་ལ། ཞེ་སྡང་གིས་དམྱལ་བ་དང་། འདོད་ཆགས་ཀྱིས་ཡི་དྭགས། གཏི་མུག་གིས་དུད་འགྲོར་སྐྱེས་པ་དང་། གྲངས་ཀྱི་སྒོ་ནས་རྣམ་པར་བཞག་པ་ལ། མི་དགེ་བ་དཔག་མེད་པ་སྤྱད་པས་དམྱལ་བ་དང་། མང་པོ་སྤྱད་པས་ཡི་དྭགས། འགའ་ཙམ་སྤྱད་པས་དུད་འགྲོར་སྐྱེ་བ་དང་། ཡུལ་གྱི་སྒོ་ནས་རྣམ་པར་བཞག་པ་ལ། ཡུལ་ཁྱད་པར་ཅན་ལ་བརྟེན་ནས་མི་དགེ་བ་སྤྱད་པས་དམྱལ་བ་དང་།ཡུལ་འབྲིང་པོཪ་བརྟེན་ནས་སྤྱད་པས་ཡི་དྭགས།ཡུལ་ཐ་མ་ལ་བརྟེན་ཏེ་སྤྱད་པས་དུད་འགྲོར་སྐྱེ་བར་གསུངས་པ་བཅས་སོ། །
ལན། ལས་གང་ལྕི་བ་དེ་ཐོག་མར་སྨིན་ནོ།།ལྕི་ཡང་མཉམ་ན་འཆི་བའི་དུས་སུ་གང་མངོན་དུ་གྱུར་པ་དེ་ཐོག་མར་སྨིན་ནོ། །དེ་ཡང་འདྲ་ན་གང་གོམས་ཤས་ཆེ་བ་དེ་ཐོག་མར་སྨིན། དེའང་འདྲ་ན་གང་སྔོན་མ་ལ་བྱས་པ་དེ་སྨིན་པར་གསུངས་སོ། །
ལན། དགེ་དང་མི་དགེའི་ཚུལ་གྱི་གནད་འགག་ལ་ཞིབ་མོར་དཔྱད་ན་གཞི་བསམ་པ་སྦྱོར་བ་མཐར་ཐུག་གི་བར་ཐམས་ཅད་དགེ་སེམས་ཁོ་ནས་ཟིན་པའི་སྦྱིན་བཏང་ལྟ་བུ་གཅིག་པུ་དཀར་པོའི་ལས་ཡིན། གཞི་ནས་མཐར་ཐུག་བར་མཐའ་དག་སྡིག་སེམས་ཀྱིས་ཟིན་ནས་རང་དོན་དུ་སྲོག་གཅོད་པ་ལྟ་བུ་གཅིག་པུ་ནག་པོའི་ལས་ཡིན། མང་པོའི་སྲོག་སྐྱོབ་པའི་ཆེད་དུ་གང་ཟག་གཅིག་གསོད་པ་ལྟ་བུ་ལ་སྦྱོར་བ་སྲོག་བཅད་པའི་རྒྱུ་མི་དགེ་བའི་ལས་སྟོབས་ཆུང་ལ། དེས་རྒྱུ་མཐུན་གྱི་འབྲས་བུ་སྡུག་བསྔལ་བསྐྱེད་ཀྱང་། བསམ་པའི་ཁྱད་པར་དགེ་བའི་རྒྱུ་སྟོབས་ཆེ་བས་རྣམ་སྨིན་དང་བདག་པོའི་འབྲས་བུ་བདེ་བ་འབྱིན། དེ་བས་ལས་ནག་ལ་རྣམ་སྨིན་དཀར་པོ་ནི་བླང་བྱ་ཡིན།མང་པོ་ཞིག་གསོད་དགོས་བསམ་པས་མ་ཆགས་པར་སྦྱིན་པ་གཏོང་བ་ལྟ་བུ་ལ་བསམ་པའི་ཁྱད་པར་མི་དགེ་བ་ཤུགས་ཆེ་བས་རྣམ་སྨིན་དང་བདག་པོའི་འབྲས་བུ་སྡུག་བསྔལ་ཁོ་ན་འབྱུང་ཞིང་། རྒྱུ་མཐུན་གྱི་འབྲས་བུ་ཚེ་ཐུང་བ་དང་ལོངས་སྤྱོད་ཆེ་བ་དཀར་ནག་འདྲེས་མར་འབྱིན་པས་ལས་དཀར་ཞིང་རྣམ་སྨིན་ནག་པོ་ནི་སྤང་བྱའོ། །དེ་བཞིན་སྤྲོ་སྐྱིད་གཏོང་བ་ལྟ་བུ་སོགས་ཀྱི་ཆེད་དུ་མི་མང་པོས་མཉམ་དུ་སེམས་ཅན་གཅིག་ཉོས་ཏེ་བསད་པ་ཡིན་ན། གསད་གཞི་སེམས་ཅན་གཅིག་ལས་མེད་ཀྱང་མི་ཚང་མ་ལ་སེམས་ཅན་དེ་བསད་ནས་བཟའ་རྒྱུའི་ཀུན་སློང་ཡོད་པས་ཚང་མས་སྲོག་གཅོད་ཀྱི་ལས་བསགས་པ་དང་མི་སོ་སོ་ལ་སྲོག་གཅོད་པའི་འབྲས་བུ་འབྱུང་ངེས་ཡིན། ཡང་རྒྱལ་པོས་དམག་མི་ལ་གཞན་ཕྱོགས་ཀྱི་དགྲ་བོ་ཐམས་ཅད་གསད་དགོས་པའི་བཀའ་བཏང་བ་ལྟ་བུ་ལ་མཚོན་ན་རང་ཉིད་ལུས་དངོས་སུ་གསོད་པར་མ་ཞུགས་ཀྱང་གཞན་གསོད་པའི་སྡིག་པ་ཡོངས་རྫོགས་གསོག་བཞིན་ཡོད་པར་གསུངས། དེ་བས་ལས་གསག་པར་ཀུན་སློང་ནི་ཤིན་ཏུ་གལ་ཆེ་བ་ཡིན་ནོ། །
ལན། རྣམ་སྨིན་བདེ་བ་སྟེར་བྱེད་ནི་དགེ་བའི་མཚན་ཉིད་དང་། གཞན་ལ་ཕན་པའི་སེམས་བསྐྱེད་དེ་དུག་གསུམ་དང་མ་འདྲེས་པའི་དགེ་བ་ལ་སྤྱོད་ཅིང་ཆོས་བརྒྱད་ཀྱིས་མ་གོས་པ་ནི་དགེ་བའི་ངོ་བོ་ཡིན། དབྱེ་ན་བརྒྱད་ཁྲི་བཞི་སྟོང་སོགས་མང་ཡང་བསྡུས་ན་ལུས་ངག་ཡིད་གསུམ་གྱི་དགེ་བར་འདུས་སོ། །དགེ་བ་བཅུ་ནི་མི་དགེ་བ་བཅུ་སྤངས་ཤིང་གཉེན་པོ་དཀར་པོའི་ཕྱོགས་ཉམས་སུ་ལེན་པ་སྟེ་སྲོག་གཅོད་སྤངས་ནས་སེམས་ཅན་གྱི་སྲོག་སྐྱོབ་པ། མ་བྱིན་པ་ལེན་པ་སྤངས་ནས་སྦྱིན་པ་གཏོང་བ། ལོག་གཡེམ་སྤངས་ནས་ཚུལ་ཁྲིམས་སྲུང་བ། རྫུན་སྤངས་ནས་བདེན་པར་སྨྲ་བ། ཕྲ་མ་སྤངས་ནས་འཁོན་ཟླུམ་པ། ཚིག་རྩུབ་སྤངས་ནས་སྙན་པར་སྨྲ་བ། ངག་འཁྱལ་སྤངས་ནས་ཁ་ཏོན་བྱེད་པ།བརྣབ་སེམས་སྤངས་ནས་གཏོང་སེམས་འཛིན་པ། གནོད་སེམས་སྤངས་ནས་ཕན་སེམས་སྒོམ་པ། ལོག་ལྟ་སྤངས་ནས་ཡང་དག་པའི་ལྟ་བ་སྟོན་པ་བཅས་སོ། །གཞན་ཡང་འགོག་བདེན་ལྟ་བུ་དོན་དམ་པའི་དགེ་བ་དང་། དད་པ་དང་སྙིང་རྗེ་ལྟ་བུ་ངོ་བོ་ཉིད་ཀྱི་དགེ་བ། དགེ་བའི་བློ་དང་མཚུངས་ལྡན་དུ་ཡོད་པའི་དྲན་ཤེས་ལྟ་བུ་མཚུངས་ལྡན་གྱི་དགེ་པ།སྤྱིར་གོམ་པ་སྤོས་པ་དགེ་བ་མ་ཡིན་ཡང་ཕན་སེམས་ཀྱི་སྒོ་ནས་གོམ་པ་སྤོས་པ་ན་ཀུན་སློང་གི་དབང་གིས་གོམ་པ་རེ་རེ་བཞིན་དུ་དགེ་བར་གྱུར་པ་ལྟ་བུའི་ཀུན་སློང་གི་དགེ་བ་བཅས་ཀྱང་ཡོད་དོ། །
ལན།སྲོག་མི་གཅོད་པ་ཙམ་གྱིས་སྲོག་གཅོད་སྤོང་བའི་དགེ་བར་མི་འགྱུར་བས་སྲོག་གཅོད་པ་སྤོང་བའི་དགེ་བ་ལ་སེམས་ཅན་གཞན་གྱི་སྲོག་བཅད་ན་འབྲས་བུ་ཡིད་དུ་མི་འོང་བའི་སྡུག་བསྔལ་ཚབས་ཆེན་མྱོང་དགོས་པ་མཐོང་སྟེ། ཉེས་དམིགས་དེ་ལ་འཇིགས་ཏེ་ཤེས་བཞིན་དུ་གཞན་གྱི་སྲོག་ལ་གནོད་པའི་སྦྱོར་བ་བཀག་ནས་ལས་ངན་པ་དེ་ལས་ལྡོག་དགོས་པའོ། །
ལན། མི་དགེ་བ་སྤངས་པས་དགེ་བར་འགྱུར་ཏེ། སྲོག་གཅོད་སྤངས་པས་ཚེ་རིང་ཞིང་ནད་ཉུང་། མ་བྱིན་པ་ལེན་པ་སྤངས་པས་ལོངས་སྤྱོད་དང་ལྡན་ཞིང་བགེགས་རྐུན་མེད། འདོད་ལོག་སྤངས་པས་ཁྱིམ་ཐབས་མཛེས་ཤིང་དགྲ་ཟླ་ཉུང་། རྫུན་སྤངས་པས་ཀུན་གྱིས་བསྟོད་ཅིང་བྱམས། ཕྲ་མ་སྤངས་པས་འཁོར་གཡོག་གིས་གུས། ཚིག་རྩུབ་སྤངས་པས་སྙན་པ་ཐོབ། ངག་འཁྱལ་སྤངས་པས་ཚིག་བཙུན། བརྣབ་སེམས་སྤངས་པས་བསམ་དོན་འགྲུབ། གནོད་སེམས་སྤངས་པས་འཚེ་བ་དང་བྲལ། ལོག་ལྟ་སྤངས་པས་ལྟ་བ་བཟང་པོ་རྒྱུད་ལ་སྐྱེ་བ་སོགས་ཀྱི་ཡོན་ཏན་འབྱུང་བར་འགྱུར་རོ། །མདོར་ན། ཞིང་པ་ཞིག་གིས་དཔྱིད་དུས་ས་བོན་གང་བཏབ་པ་ལ་དུས་དང་འཚམ་པའི་རྐྱེན་ཆུ་ལུད་སོགས་སྦྱར་ན་སྟོན་ཀར་འབྲས་བུ་སྨིན་པ་བཞིན་དུ། ཚེ་འདིར་རྒྱུ་དགེ་བ་དང་མི་དགེ་བ་གང་བྱས་ཀྱང་ལུས་ཐོག་འདི་དང་ཡང་ན་ཚེ་ཕྱི་མར་འབྲས་བུ་བདེ་བ་དང་སྡུག་བསྔལ་སོ་སོར་སྨིན་པ་ནི་རྒྱུ་འབྲས་མི་བསླུ་བའི་ཆོས་ཉིད་ཡིན་པ་དེ་སུས་ཀྱང་བཟློག་ཐབས་མེད་པས་དེའི་དོན་ཡང་ཡང་བསམས་ནས། མི་དགེ་བ་བཅུ་སྤང་དགོས་ཤིང་། ལྡོག་སྟེ་སེམས་ཅན་ཐམས་ཅད་ལ་བདེ་བ་འབྱུང་བའི་རྒྱུ་སེམས་ཅན་གཞན་གྱི་སྲོག་སྐྱོབ་པ་དང་། མ་ཆགས་པར་སྦྱིན་པ་གཏོང་བ། རང་ཚངས་པར་སྤྱོད་ཅིང་འདོད་ལོག་སྤྱོད་པ་ལས་བཟློག་པ་དང་སྡོམ་པ་སྲུང་བ། དྲང་པོ་དང་བདེན་པ་བཤད་པ། མི་མཐུན་པ་འདུམ་པ། ཞི་ཞིང་དེས་པར་སྨྲ་བ། འདོད་ཆུང་ཆོག་ཤེས་པ། སེམས་ཅན་གཞན་ལ་བྱམས་པ། ལས་རྒྱུ་འབྲས་ལ་ཡིད་ཆེས་པ་རྣམས་དགེ་བ་བཅུ་ཡིན་པས་ཆོས་འཇིག་རྟེན་གང་གི་ཐད་དུའང་ལུས་ངག་ཡིད་གསུམ་གྱིས་དང་དུ་བླངས་ནས་བསྒྲུབ་དགོས་པའོ། །
ལན། འཕེན་པ་ནི་གང་གིས་རྣམ་པར་སྨིན་པ་འཕེན་པ་དང་། ཡོངས་སུ་རྫོགས་པར་བྱེད་པ་ནི་གང་གིས་སྐྱེས་པ་ན་འདོད་པ་དང་མི་འདོད་པ་མྱོང་བའོ། །འཕེན་བྱེད་དགེ་བས་འཕངས་ལ་རྫོགས་བྱེད་ཀྱང་དགེ་བས་རྫོགས་པ་དཔེར་ན་བདེ་འགྲོར་སྐྱེས་ཤིང་ཚེ་དང་ལོངས་སྤྱོད་འཛོམས་པ་ལྟ་བུ།འཕེན་བྱེད་དགེ་བས་འཕངས་ཀྱང་མི་དགེ་བས་རྫོགས་པ་སྟེ་བདེ་འགྲོར་སྐྱེས་ཀྱང་དབང་པོ་མ་ཚང་བར་གྱུར་བ་ལྟ་བུ། འཕེན་བྱེད་མི་དགེ་བས་འཕངས་ལ་རྫོགས་བྱེད་ཀྱང་མི་དགེ་བས་རྫོགས་པ་དཔེར་ན་ངན་འགྲོར་སྐྱེས་ཤིང་སྡུག་བསྔལ་ཆེ་བ་ལྟ་བུ། འཕེན་བྱེད་མི་དགེ་བས་འཕངས་ཀྱང་རྫོགས་བྱེད་དགེ་བས་རྫོགས་པ་སྟེ་ངན་འགྲོར་སྐྱེས་ཀྱང་གནས་སྐབས་ལོངས་སྤྱོད་སོགས་ཀྱིས་མི་འཕོངས་བ་ལྟ་བུ་བཅས་མུ་བཞིའོ།།
ལན། བྱས་པའི་ལས་ནི་བསམ་པའམ་བསམས་ནས་ཀྱང་ལུས་ངག་གིས་ཀུན་ནས་བསླངས་པ་གང་ཡིན་པ་དེར་ཟེར། རྨི་ལམ་དུ་བྱས་པ། མ་ཤེས་པར་བྱས་པ། བསམ་བཞིན་མིན་པར་བྱས་པ། དྲག་པོ་མིན་ལ་རྒྱུན་ཆགས་མིན་པར་བྱས་པ། ནོར་ནས་བྱས་པ། བརྗེད་པས་བྱས་པ། མི་འདོད་བཞིན་བྱས་པ། རང་བཞིན་གྱིས་ལུང་དུ་མ་བསྟན་པ། འགྱོད་པས་བསལ་བ། གཉེན་པོས་བསལ་བ་བཅས་ལས་རྣམ་པ་བཅུ་ལ་མ་བསགས་པའི་ལས་ཟེར་ཞིང་། ལས་དེ་བཅུ་པོ་མ་གཏོགས་པའི་ལས་གཞན་ཐམས་ཅད་ལ་བསགས་པའི་ལས་ཞེས་ཟེར། བྱས་པའི་ལས་དང་བསགས་པའི་ལས་གཉིས་ལ་མུ་བཞི་ཡོད་དེ་དཔེར་ན་མི་འདོད་བཞིན་དུ་གཞན་གྱིས་ནན་གྱིས་སྲོག་གཅོད་བཅུག་པ་ལྟ་བུ་ནི་བྱས་ལ་མ་བསགས་པའི་མུ།སྲོག་ཆགས་གསད་པའི་ཕྱིར་ཡུན་རིང་ནས་རྗེས་སུ་རྟོག་ཅིང་དཔྱོད་པར་བྱེད་ལ་སྲོག་ནི་མ་བཅད་པ་ལྟ་བུ་བསགས་ལ་མ་བྱས་པའི་མུ། ཆེད་དུ་གཉེར་ནས་རི་དྭགས་བསད་པ་ལྟ་བུ་བྱས་ལ་བསགས་པའི་མུ། ལགོང་གསལ་གསུམ་པོ་ལ་མ་གཏོགས་པ་མ་བྱས་ཤིང་མ་བསགས་པའི་མུ་བཅས་སོ།།དེ་ལས་བསགས་ལ་མ་བྱས་པ་དང་བྱས་བསགས་གཉིས་ཀ་ཚང་བའི་ལས་ནི་མྱོང་བར་ངེས་པའི་ལས་དང་། བྱས་ལ་མ་བསགས་པ་ནི་མྱོང་བར་ངེས་དང་མ་ངེས་པ་གཉིས་ཀ་ཅི་རིགས་ཡོད་དོ། །
ལན། སའི་དངོས་གཞི་ལས། མྱོང་བར་འགྱུར་པའི་ལས་ནི། བསམ་བཞིན་བསམ་བཞིན་དུ་བྱས་ལ་བསགས་པ་གང་ཡིན་པའོ།  མྱོང་བར་འགྱུར་བ་མ་ངེས་པའི་ལས་ནི་བསམ་བཞིན་དུ་བྱས་ལ་མ་བསགས་པ་གང་ཡིན་པའོ། །ཞེས་གསུངས་པ་ལྟར་རོ། །མྱོང་བ་ངེས་པའི་ལས་ལ་འབྲས་བུ་མྱོང་བའི་དུས་ཀྱི་སྒོ་ནས་དབྱེ་ན་གསུམ་ཡོད་དེ། ལས་ཀྱི་འབྲས་བུ་ཚེ་འདིར་སྨིན་པར་འགྱུར་བའི་མཐོང་ཆོས་ལ་མྱོང་བ་དང་། ཚེ་གཉིས་པར་འབྲས་བུ་མྱོང་བའི་སྐྱེས་ནས་མྱོང་བར་འགྱུར་པ། ལན་གྲངས་གཞན་ལ་མྱོང་བར་འགྱུར་བ་ནི་ཚེ་རབས་གསུམ་པ་ཕན་ཆད་དུ་སྨིན་བའོ། །
ལན། རྣམ་སྨིན་གྱི་ཡོན་ཏན་བརྒྱད་ནི། ཚེ་རིང་བ་སྟེ།དེའི་བྱེད་ལས་རང་གཞན་གྱི་དོན་དགེ་རྩ་ཡུན་རིང་དུ་སྒྲུབ་ཐུབ་པས་ཆོས་མཐར་ཕྱིན་པ།གཟུགས་བཟང་བ་སྟེ། དེའི་བྱེད་ལས་མཐོང་བ་ཙམ་གྱིས་གདུལ་བྱ་འདུལ་ཐུབ་པ།རིགས་མཐོ་བ་སྟེ། དེས་རང་གིས་ཇི་ལྟར་བསྒོ་བ་ལྟར་གཞན་གྱིས་ཉན་པ། ༧དབང་ཕྱུག་ཆེ་བ་ནི་ལོངས་སྤྱོད་ཆེ་བ་སྟེ། དེས་སྦྱིན་པ་བཏང་ནས་སེམས་ཅན་རྣམས་བསྡུས་ཏེ་སྨིན་པར་བྱེད་པ། ཚིག་བཙུན་པ་སྟེ།དེས་གཞན་གྱིས་བདེན་པར་འཛིན་པར་བྱེད་པ། དབང་ཆེ་བར་གྲགས་པ་སྟེ། དེས་རྒྱལ་བའི་བཀའ་ལྟར་བྱ་བ་ཐམས་ཅད་ཇི་ལྟར་བསྒོ་བ་ལས་མི་འདའ་བར་མྱུར་དུ་སྒྲུབ་པ།སྐྱེས་པ་ཉིད་ཡིན་པ་སྟེ། དེས་འཁོར་གྱི་དབུས་སུ་མི་འཇིགས་ཤིང་། དབེན་པར་གཅིག་པུར་གནས་ཏེ་ཆོས་སྒྲུབ་པ་སོགས་ལ་བགེགས་དང་བར་ཆད་ཉུང་བ། སྟོབས་དང་ལྡན་པ་སྟེ། དེས་རང་གཞན་གྱི་དོན་གང་ལ་ཡང་མི་སྐྱོ་ཞིང་སྤྲོ་ཤུགས་ཆེ་བ་ལ་བརྟན་པས་སོ་སོར་རྟོག་པའི་སྟོབས་ཐོབ་ནས་མངོན་པར་ཤེས་པ་མྱུར་བ་བཅས་སོ། །
ལན། ཚེ་རིང་བའི་རྒྱུ་སེམས་ཅན་ལ་གནོད་འཚེ་མི་བྱེད་པ་དང་ཚེ་ཐར་གཏོང་བ། སྲོག་བླུ་བ། ནད་གཡོག་བྱེད་པ་སོགས་སོ།།རྫགཟུགས་བཟང་བའི་རྒྱུ་ནི་བཟོད་པ་སྒོམ་པ། རྟེན་ལ་མར་མེ་གསལ་པོ་འབུལ་བ།རྟེན་གསུམ་བཞེངས་གསོལ་དང་ན་བཟའ་གསོལ་བ་སོགས། རིགས་མཐོ་བའི་རྒྱུ་ནི་ང་རྒྱལ་སྤངས་ནས་དམན་ས་བཟུང་བ། བླ་མ་སློབ་དཔོན་སོགས་ཞིང་ཁྱད་པར་ཅན་ལ་གུས་པར་བྱེད་པ། དབང་ཕྱུག་ཆེ་བའི་རྒྱུ་ནི་རྟེན་ལ་ན་བཟའ་གསོལ་བ། སློང་ལ་སྦྱིན་པ་གཏོང་བ། མི་སློང་ཡང་ཕན་འདོགས་པར་སྦྱིནཔ། སྡུག་བསྔལ་གྱིས་མནར་བ་དང་ཡོ་བྱད་མེད་པ་ལ་སྦྱིན་པ།ཚིག་བཙུན་པའི་རྒྱུ་ནི་ངག་གི་མི་དགེ་བ་རྣམས་སྤོང་བ། དབང་ཆེ་བའི་རྒྱུ་ནི་དཀོན་མཆོག་དང་ཕ་མ་སོགས་ཞིང་ཁྱད་པར་ཅན་དང་། རང་ལས་རྒན་པ་རྣམས་ལ་གུས་ཤིང་མཆོད་པ། རང་ལ་ཡོན་ཏན་སྣ་ཚོགས་འབྱུང་བར་སྨོན་ལམ་འདེབས་པ་སོགས་སོ།། སྐྱེས་པ་ཉིད་ཀྱི་རྒྱུ་ནི་སྐྱེས་པའི་ཡོན་ཏན་ལ་དགའ་བ་དང་བུད་མེད་ཀྱི་དངོས་པོ་ལ་མི་དགའ་ཞིང་ཉེས་དམིགས་སུ་ལྟ་བ་དང་བུད་མེད་ཀྱི་ལུས་འདོད་པ་རྣམས་འདུན་པ་ཟློག་པ་དང་ཕོ་དབང་གཅོད་པ་རྣམས་ཐར་བར་བྱེད་པ་སོགས་སོ། ། སྟོབས་ཆེ་བའི་རྒྱུ་ནི་གཞན་གྱིས་མི་ནུས་པ་དང་མི་ལྕོགས་པ་རྣམས་རང་གིས་སྒྲུབ་པ་དང། གཞན་གྱི་གྲོགས་བྱེད་ཅིང་། གཞན་ལ་རྡུང་རྡེག་མི་བྱེད་པ་དང་བཟའ་བཏུང་སྟེར་ར་བ་སོགས་སོ།།རྣམ་སྨིན་གྱི་རྟེན་ཐོབ་པའི་རྒྱུ་གཙོ་བོ་བརྒྱད་པོ་དེ་ལ་འོག་གི་རྒྱུ་གསུམ་པོ་དང་ལྡན་ན་རྣམ་པར་སྨིན་པ་རྣམས་ཕུལ་དུ་བྱུང་བར་འགྱུར། རྒྱུ་གསུམ་ནི སེམས་རྣམ་པར་དག་པ། དེ་ལརྣམ་སྨིན་ལ་མི་རེ་བ་སྟེ་རྒྱུ་བསྒྲུབ་པའི་དགེ་བ་རྣམས་བླ་མེད་བྱང་ཆུབ་ཏུ་བསྔོ་བ་དང་། ཤུགས་དྲག་པོ་སྟེ་སྙིང་ཐག་པ་ནས་རྒྱུ་རྣམས་སྒྲུབ་པ་བཅས་རང་ལ་ལྟོས་པ་གཉིས་དང་། ཆོས་མཐུན་པ་རབ་འབྲིང་ཐ་གསུམ་མཐོང་ན། ཕྲག་དོག་འགྲན་སེམས་བརྙས་པ་སྤངས་ནས་རྗེས་སུ་ཡི་རང་བ་དང་།དེ་དག་ལྟར་མ་ནུས་ནའང་ཉིན་རེ་བཞིན་སྤྱད་བྱར་ལན་མང་དུ་རྟོག་པ་བཅས་གཞན་ལ་ལྟོས་པ་གཉིས་བཅས་ཡོད།  སྦྱོར་བ་དག་པ། དེ་ལ་རང་ལ་ལྟོས་ནས་དུས་རིང་བ་དང་བར་མ་ཆད་པ་དང་ཤུགས་དྲག་པ་དང་།གཞན་ལ་ལྟོས་ནས་ཡང་དག་པར་མ་བླངས་པ་ལེན་དུ་གཞུག་པ་དང་།བླངས་པ་རྣམས་དགའ་བ་བསྐྱེད་པའི་བསྔགས་པ་བརྗོད་པ་དང་རྒྱུན་མི་འཆད་པར་བྱེད་པ་དང་མི་འདོར་བར་བྱེད་པ་བཅས་གཉིས་ཡོད། ཞིང་དག་པ་སྟེ་བསམ་སྦྱོར་དེ་གཉིས་ཀྱིས་འབྲས་བུ་མང་ཞིང་བཟང་བ་སྟེར་བས་ན་ཞིང་དུ་འདྲ་བས་ཞིང་དག་ཡིན་པར་ཤེས་པ་བཅས་སོ། །
ལན། སྡིག་པ་སྦྱོང་བའི་སྟོབས་བཞི་ནི། རྟེན་གྱི་སྟོབས་ནི་སྐྱབས་འགྲོ་དང་བྱང་ཆུབ་སེམས་སྒོམ་པ་སྟེ་རྨང་རྡོ་ལྟ་བུ་ཡིན། སྐྱབས་འགྲོ་དང་སེམས་བསྐྱེད་གཉིས་རྟེན་གྱི་སྟོབས་ལ་གཞག་དགོས་པའི་རྒྱུ་མཚན་ནི་སྡིག་པ་ཐམས་ཅད་ཡང་ན་སེམས་ཅན་ལ་བརྟེན་ནས་བསག་པ་དང་། ཡང་ན་དཀོན་མཆོག་ལ་བརྟེན་ནས་བསག་པས་ཡིན་པར་གསུངས། ༧རྣམ་པར་སུན་འབྱིན་བའི་སྟོབས་ཏེ་གསེར་འོད་དམ་པའི་བཤགས་པ་དང་སངས་རྒྱས་སོ་ལྔའི་སྒོ་ནས་བཤགས་པ་ལག་ཏུ་བླངས་ནས་ཐོག་མེད་དུས་ནས་མི་དགེ་བའི་ལས་བྱས་པ་ལ་འགྱོད་སེམས་ཤུགས་དྲག་པོ་བྱེད་པ། འདི་སྟོབས་བཞིའི་རྩ་བ་ཡིན་ཞིང་འདི་སྐྱེས་ན་གཞན་གསུམ་པོ་སྐྱེ་སླ་བ་ཡིན།ཉེས་པ་ལས་ལྡོག་པའི་སྟོབས་ནི་ཕྱིན་ཆད་སྲོག་ལ་བབ་ཀྱང་མི་བྱེད་སྙམ་པའི་སྡོམ་སེམས་ལ་བརྟེན་པ། གཉེན་པོ་ཀུན་ཏུ་སྤྱོད་པའི་སྟོབས་འདི་ལ་དྲུག་སྟེ་ཤེར་ཕྱིན་མདོ་སྡེའི་ཚིག་ལེན་པ་དང་འཛིན་པ་དང་ཀློག་པ་སོགས་ཀྱིས་མདོ་སྡེ་ཟབ་མོ་ལ་བརྟེན་པ།བདག་མེད་ཅིང་འོད་གསལ་བའི་ཆོས་ཉིད་ལ་འཇུག་ཅིང་གདོད་མ་ནས་དག་པར་ཡིད་ཆེས་པའི་སྟོང་པ་ཉིད་ལ་བརྟེན་པ། ཡིག་བརྒྱ་སོགས་སྔགས་ཁྱད་པར་ཅན་ཟློས་པའི་བཟླས་པ་ལ་བརྟེན་པ། སངས་རྒྱས་ལ་དད་པ་རྙེད་ནས་སྐུ་གཟུགས་བྱེད་པའི་སྐུ་གཟུགས་ལ་བརྟེན་པ། སངས་རྒྱས་དང་མཆོད་རྟེན་ལ་མཆོད་པ་བྱེད་པའི་མཆོད་པ་ལ་བརྟེན་པ། སངས་རྒྱས་དང་བྱང་ཆུབ་སེམས་དཔའ་ཆེན་པོའི་མཚན་ཐོས་ཤིང་བཟུང་བའི་མཚན་ལ་བརྟེན་པ་བཅས་དང་། གཞན་ཡང་སྡིག་པ་དག་པའི་ཕྱིར་དུ་དགེ་སྦྱོང་གང་བྱེད་པ་ཐམས་ཅད་འདི་ལ་འགྲོའོ།།སྤྱི་ཁྱབ་ཀྱི་སྡིག་པ་རྣམས་སྟོབས་བཞིས་སྦྱང་བ་ལ། སྡིག་པའི་རྣམ་སྨིན་རྒྱུ་མཐུན་བདག་འབྲས་རྣམས་རང་ཐོག་ཏུ་སྤུངས་པ་ལྟར་མྱོང་དགོས་པར་མཐོང་ནས་ཤིན་ཏུ་འཇིགས་ཏེ། སྡིག་པ་སྔར་བྱས་པ་ལ་འགྱོད་པ་མང་ལ་ཤུགས་དྲག་པ་སྐྱེས་ནས་ད་ཕྱིན་ཆད་འདི་འདྲ་ཤི་ནའང་མི་བྱེད་སྙམ་པ་ལྟ་བུའི་སྡོམ་སེམས་རང་སྟོབས་ཀྱིས་འདྲེན་ཐུབ་ངེས་བྱུང་ན་སུན་འབྱིན་པའི་སྟོབས་ཡིན། དེ་ནས་སྔར་གྱི་སྐྱབས་འགྲོ་དང་སེམས་བསྐྱེད་བསྒོམས་པ་རྟེན་གྱི་སྟོབས་བསྐྱེད་ནས། གཉེན་པོ་ཀུན་སྤྱོད་ཀྱི་སྟོབས་དྲུག་ལས་སློབ་གཉེར་བ་རྣམས་ཀྱིས་མདོ་སྡེ་འཛིན་ཀློག་བྱེད་པ་ལྟ་བུ་སོགས་འཕྲལ་དུ་རང་གིས་གང་བྱེད་པའི་དགེ་རྩ་ཅི་རིགས་པ་ལ་ནན་གྱིས་ཞུགས་ནས་སྦྱངས་ཏེ་སྔར་གྱི་སྡོམ་སེམས་མ་ཉམས་པས་ཉེས་པ་ལས་སླར་ལྡོག་པའི་སྟོབས་བསྐྱེད་དེ་རྒྱུན་དུ་ཡང་དག་པར་སྡོམ་པར་བྱས་ན་སྟོབས་བཞི་ཚང་ངོ་།།
ལན། དེ་ནི་དཔེར་ན་འཇིག་རྟེན་མིའི་རྐང་ལག་སོགས་དང་པོ་ནས་ཆག་སྐྱོན་མ་བྱུང་བ་དང་། ཆག་སྐྱོན་བྱུང་བ་ཕྱིར་བཅོས་ནས་དྲག་པ་གཉིས་ལ་ཁྱད་པར་ལྡན་པ་བཞིན་ཉེས་པ་ཐོག་མ་ནས་མ་གོས་པ་དང་གོས་པ་བཤགས་ནས་དག་པ་ལ་ཁྱད་པར་ཆེ། འདིར་མ་ལུས་པར་དག་པའི་དོན་ནི་འབྲས་བུ་ཡིད་དུ་མི་འོང་བ་འབྱིན་པ་མ་ལུས་པར་དག་པ་ཙམ་ལས།ལམ་གྱི་རྟོགས་པ་སྐྱེ་བ་སོགས་ནི་ཆེས་རིང་དུ་འགྲོ་བ་ཡིན་ཏེ། མདོ་ལས་ཆོས་སྤོང་གི་སྡིག་པ་བྱུང་བ་ཞིག་གིས་ལོ་བདུན་གྱི་བར་དུ་ཉིན་རེ་བཞིན་དུས་གསུམ་དུ་བཤགས་ན་སྡིག་པ་འདག་ཀྱང་། ཇི་ལྟར་མྱུར་ཡང་བཟོད་པ་ཐོབ་པ་ལ་བསྐལ་པ་བཅུ་དགོས་པར་གསུངས་པ་དང་། བྱང་ས་ལས་རྩ་ལྟུང་བྱུང་བ་ལ་བྱང་སེམས་ཀྱི་སྡོམ་པ་བླངས་པས་ཕྱིར་འཆོས་ནུས་ཀྱང་།ཚེ་དེ་ལ་ས་དང་པོ་ཐོབ་མི་སྲིད་པར་གསུངས་བ་ལྟ་བུ་སོགས་མང་ངོ་། །
ལན། སྡིག་པ་བྱང་བའི་མཚན་མ་ལ་རྨི་ལམ་དུ་ཟས་ངན་པ་སྐྱུག་པ། ཞོ་དང་འོ་མ་སོགས་འཐུང་བ་དང་སྐྱུགས་པ། ཉི་མ་དང་ཟླ་བ་མཐོང་བ། ནམ་མཁའ་ལ་སྐྱོད་པ། མེ་འབར་བ། མ་ཧེ་དང་མི་ནག་པོ་ཐུལ་བ། དགེ་སློང་དང་དགེ་སློང་མའི་དགེ་འདུན་མཐོང་བ། འོ་མ་འབྱུང་བའི་ཤིང་དང་གླང་པོ་དང་ཁྱུ་མཆོག་དང་རི་དང་སེང་ཁྲི་དང་ཁང་བཟང་སྟེང་དུ་འཛེག་པ།ཆོས་ཉན་པ་བཅས་རྨི་བ་ཡིན་ཞེས་གསུངས་སོ།
ལན། གཞུང་དག་ཏུ་ལས་རྣམས་བསྐལ་བ་བརྒྱ་ཡང་ཆུད་མི་ཟ་ཞེས་གསུངས་པ་ནི་གཙོ་བོ་སྟོབས་བཞིའི་གཉེན་པོ་སྒོམ་པ་མེད་པ་ལ་དགོངས་པ་ཡིན་ལ། གཉེན་པོ་སྟོབས་བཞི་ཚང་བར་བརྟེན་ནས་བཤགས་བསྡོམས་རྣམ་པར་དག་པ་ཞིག་བྱས་ན་སྡིག་པའི་ཡོན་ཏན་འདག་པ་ཞེས་པའི་དཔེར་ལྟར་མཚམས་མེད་པ་ལྔ་སོགས་མྱོང་ངེས་དག་ཀྱང་འདག་པ་སྟེ་སྡུག་བསྔལ་ཆེན་པོར་སྐྱེ་བའི་རྒྱུ་རྣམས་སྡུག་བསྔལ་ཆུང་བར་སྐྱེ་བའི་རྒྱུ་འགྱུར་བའམ། ངན་འགྲོར་སྐྱེས་ཀྱང་དེའི་སྡུག་བསྔལ་མི་མྱོང་བའམ་ད་ལྟའི་རྟེན་ལ་མགོ་ན་བ་ཙམ་སོགས་ཀྱིས་དག་ནས་འགྲོ་བ་དང་། རྒྱུན་རིང་པོར་མྱོང་དགོས་པ་རྣམས་ཡུན་ཐུང་ངུའམ་གཏན་ནས་མྱོང་མི་དགོས་པར་འགྱུར་བ་ཡིན།དེ་དག་ཀྱང་སྦྱོང་མཁན་སྟོབས་ཆེ་ཆུང་དང་གཉེན་པོ་སྟོབས་བཞི་རྫོགས་མི་རྫོགས་དང་ཤུགས་དྲག་མི་དྲག་སོགས་ལ་རག་ལས་སོ།།སྡིག་པ་བཤགས་པ་བྱེད་ཆོག་ཟེར་ཏེ་མི་དགེ་བ་ལ་འཇུག་པ་ནི་སྨན་པ་མཁས་པ་ཡོད་ཟེར་ནས་དུག་འཐུང་བ་དང་འདྲ་བས་བློ་ནུས་གང་ཡོད་ཀྱིས་སྡིག་ལྟུང་ལ་འཛེམ་པར་བྱའོ།།
ལན། ངན་སོང་གསུམ་གྱི་སྡུག་བསྔལ་ལ་ངེས་འབྱུང་སྐྱེས་ཏེ་ཐབས་མི་དགེ་བ་བཅུ་སྤངས་ཤིང་དགེ་བ་བཅུའི་ཚུལ་ཁྲིམས་སྲུང་བའི་སྒོ་ནས་བདེ་འགྲོར་འབད་པ་གང་དེ་ལ་སྐྱེས་བུ་ཆུང་ངུ་ཟེར། སྐྱེས་བུ་ཆུང་ངུའི་བསམ་པ་སྐྱེད་པའི་ཚད་ནི། འཇིག་རྟེན་འདི་ཡི་འདུན་མ་ལྟོ་གོས་གཏམ་གསུམ་གཙོ་བོར་བརྩོན་ཞིང་། འཇིག་རྟེན་ཕྱི་མ་ཚིག་རྗེས་འབྲང་བའི་གོ་བ་ཙམ་དུ་སོང་བ་དེ། གོ་སའི་འཕོས་ནས་ཚེ་ཕྱི་མ་ལ་གཙོ་བོར་འབད་ཅིང་། ཚེ་འདིའི་འདུན་མ་ཞར་བྱུང་ཙམ་དུ་སོང་ན། སྐྱེས་བུ་ཆུང་ངུའི་བློ་སྐྱེས་པའི་ཚད་ཡིན་ནོ།།
ལན། གྲོལ་བ་དོན་གཉེར་གྱི་སྐྱེས་བུས་གནས་སྐབས་དོན་དུ་གཉེར་བྱ་དང་།མཐར་ཐུག་དོན་དུ་གཉེར་བྱ་གཉིས་ཡོད་པས། འདི་འཁོར་བའི་ལུས་སོགས་ཀྱི་ཕུན་ཚོགས་ནི་གྲོལ་བ་དོན་གཉེར་པས་ཀྱང་གནས་སྐབས་སུ་དོན་དུ་གཉེར་བྱ་ཡིན་ཏེ། རྟེན་དེ་རིམ་པར་བརྒྱུད་པ་ལས་མཐར་ངེས་ལེགས་ཐོབ་པར་བྱ་བ་ཡིན་པ་དང་། ལུས་དང་ལོངས་སྤྱོད་དང་འཁོར་ཕུན་སུམ་ཚོགས་པའི་མངོན་མཐོ་གང་ཡིན་ཐམས་ཅད་འཁོར་བས་བསྡུས་པ་མ་ཡིན་ཏེ། ལུས་ལ་སོགས་པ་ཕུན་སུམ་ཚོགས་པ་མཐར་ཕྱིན་པ་ནི་གཟུགས་ཀྱི་སྐུ་དང་། དེའི་ཞིང་གི་འབྱོར་པ་དང་། དེའི་འཁོར་རྣམས་ཡིན་པའི་ཕྱིར། སྤྱོད་འཇུག་ལས། མི་ཡི་གྲུ་ལ་བརྟེན་ནས་ནི། །སྡུག་བསྔལ་ཆུ་བོ་ཆེ་ལས་སྒྲོལ།ཞེས་གསུངས་པ་ལྟར་རོ། །
ལན། སྐྱེས་བུ་ཆུང་ངུའི་བསམ་པ་སྣ་ཟིན་ཙམ་མ་སྐྱེས་པ་ཞིག་གིས་སྔགས་སྡོམ་བླང་བ་ནི། མི་བརྒྱས་མི་ཐེག་པའི་ཕ་བོང་ཆེན་པོ་ཞིག་བྱིས་པ་ལོ་ལྔ་དྲུག་ཙམ་ཞིག་གིས་ཁུར་ནས་སྡོད་བྱས་པ་དང་ཁྱད་པར་མེད་པས་སྡོམ་པ་བསྲུང་འདོད་མེད་པ་མིན་ཡང་ལམ་ལ་བློ་རིམ་གྱིས་མ་སྦྱངས་པ་འདིས་ལན་འདུག ཆོས་ཅི་ཙམ་ཤེས། ཅི་ཙམ་སྒྲུབ་ཀྱང་ཕན་མི་ཐོགས་པ་འདྲ་བ་འདི་ཡང་དེས་ལན་པས་བྱང་ཆུབ་ལམ་རིམ་ལ་སོ་ཞིག་ཨེ་ཐེབ་མ་བལྟས་པར་ཆོས་ཀྱི་ནང་དུ་ཉིན་མཚན་གཉིས་ཀར་བཙོས་ནའང་སེམས་ལ་ཆོས་ཀྱི་དྲི་ཙམ་ཡང་བྲོ་དཀའ་ཞེས་བླ་མས་གསུངས་ཞེས་ལམ་རིམ་གདམས་པ་ལས་གསུངས་སོ། །གཞན་ཡང་དེང་སང་འཛམ་གླིང་གི་མཁས་པ་ཚོས་གསང་སྔགས་ཀྱི་དམ་ཆོས་སྣོད་མ་ཡིན་པ་སོགས་ལ་གང་མོས་དར་ཁྱབ་ཆེས་ཆེར་སོང་བ་དང་། དགེ་འདུན་པ་ཚོས་རྒྱུ་ནོར་ལ་དོན་གཉེར་བྱས་དྲགས་མཐར་དགེ་འདུན་པ་ཕྱུག་པོ་མང་ཙམ་བྱུང་བ་གཉིས་ནི་ལོ་རྒྱུས་སུ་རྒྱ་གར་འཕགས་པའི་ཡུལ་དུ་ནང་ཆོས་ཉམས་པའི་རྒྱུ་གཙོ་བོ་ཡིན་ཞེས་གསུངས་པ་ཡོད་དོ།།
ལན། ཐར་པ་ཞེས་པ་ནི་བཅིངས་པ་ལས་གྲོལ་བ་སྟེ་ལས་དང་ཉོན་མོངས་གཉིས་ཀྱིས་འཁོར་བར་འཁོར་ནས་ཟག་བཅས་ཉེར་ལེན་གྱི་ཕུང་པོའི་སྟེང་དུ་བཅིངས་པ་ལས་གྲོལ་བ་ལ་ཟེར། དེ་འདྲའི་བློ་ཐོབ་པར་འདོད་པ་ནི་ཐར་བ་དོན་གཉེར་གྱི་བློའོ། །ཐར་བ་ལ་སྡུག་ཀུན་ཞི་བ་ཙམ་ཞིག་གི་ཐར་བ་དང་།བླ་ན་མེད་པའི་ཐར་བ་གཉིས་ཡོད། དང་པོ་ནི་སྒྲིབ་པ་གཉིས་ལས་ཉོན་མོངས་པའི་སྒྲིབ་པ་ཀུན་ཟད་ཀྱང་། ཤེས་བྱའི་སྒྲིབ་པ་མ་ཟད་པ་དང་། ཕྱི་མ་ནི་སྒྲིབ་པ་ཐམས་ཅད་གཏན་ནས་ཟད་པའི་མཐར་ཐུག་གི་གོ་འཕང་དེ་ཡིན།མདོར་ན་མ་རིག་པ་སྟེ་ཡུལ་གྱི་གནས་ལུགས་ཇི་ལྟར་ཡིན་པ་ལྟར་མ་ཤེས་པར་ཆོས་རྣམས་རང་བཞིན་གྱིས་གྲུབ་པའི་བློ་ཕྱིན་ཅི་ལོག་པ་དེ་མེད་པ་བཟོས་སོང་ལ་ཐར་བ་ཞེས་ཟེར་རོ། །
ལན། ལས་དང་ཉོན་མོངས་གཉིས་ལ་བརྟེན་ནས་ཁམས་གསུམ་དང་རིགས་དྲུག་ཏུ་རང་དབང་མེད་པ་ཡང་ནས་ཡང་དུ་སྐྱེ་བ་བླངས་ཏེ་འཁོར་བ་ལ་ཟེར། རྒྱལ་མཆོག་བསྐལ་བཟང་རྒྱ་མཚོས་འཁོར་བ་ཞེས་པ་ཟག་བཅས་ཉེར་ལེན་གྱི་ཕུང་པོ་སྐྱེ་བའི་རྒྱུན་གྱི་ཆ་ལ་བཞེད། འཁོར་དུ་འཇུག་མཁན་ནི་ལས་དང་ཉོན་མོངས་གཉིས།འཁོར་བའི་ཡུལ་ནི་ཁམས་ཀྱི་དབང་གིས་འདོད་ཁམས་དང་གཟུགས་ཁམས། གཟུགས་མེད་ཀྱི་ཁམས་བཅས་གསུམ།འགྲོ་བའི་ཆ་ནས་ཕྱེ་ན་ལྷ་དང་། ལྷ་མ་ཡིན། མི། དུད་འགྲོ། ཡི་དྭགས།དམྱལ་བ་བཅས་རིགས་དྲུག སྐྱེ་གནས་ཀྱི་སྒོ་ནས་དབྱེ་ན། མངལ་སྐྱེས།རྫུ་སྐྱེས། དྲོད་སྐྱེས། སྒོང་སྐྱེས་བཅས་བཞིའོ། །འཁོར་མཁན་ནི་ཉོན་མོངས་མ་སྤངས་བའི་སེམས་ཅན་རྣམས་སོ། །
ལན། དེ་ལ་གཉིས་ཡོད་དེ། སྡུག་བདེན་དང་ཀུན་འབྱུང་བདེན་པའི་སྒོ་ནས་བསམ་པ་དང་། རྟེན་འབྲེལ་ཡན་ལག་བཅུ་གཉིས་ཀྱི་སྒོ་ནས་བསམ་པའོ
ལན། བདེན་པ་བཞི་ནི་བཅོམ་ལྡན་འདས་ཀྱིས་ཐོག་མར་ཡུལ་ཝ་ར་ཎ་སིར་འཁོར་ལོ་དང་པོའི་སྐབས་སུ་འཁོར་ལྔ་ལྡན་བཟང་པོར་གསུངས་བ་སྟེ། སྡུག་བསྔལ་བདེན་པ། ཀུན་འབྱུང་བདེན་པ། འགོག་པ་བདེན་པལམ་བདེན་པ་བཅས་ཏེ། མདོར་བསྡུས་ན་སྡུག་བསྔལ་བདེན་པ་ནི་རྒྱུ་ལས་དང་ཉོན་མོངས་ལས་བྱུང་ཞིང་འཇིག་རྟེན་འཁོར་བས་བསྡུས་པའི་ཆོས་ཐམས་ཅད་ལ་ཟེར། དེར་སྡུག་བསྔལ་གྱི་སྡུག་བསྔལ། འགྱུར་བའི་སྡུག་བསྔལ། འདུ་བྱེད་ཀྱི་སྡུག་བསྔལ་གསུམ་ཡོད། དེ་དག་ནི་ནད་དང་མཚུངས་ཏེ་ཤེས་པར་བྱ་རྒྱུ་ཡིན། ཀུན་འབྱུང་བདེན་པ་ནི་སྡུག་བསྔལ་བདེན་པ་སྐྱེད་པར་བྱེད་པའི་རྒྱུ་ལ་ཟེར། མི་འདོད་པའི་སྡུག་བསྔལ་དེ་དག་གྲུབ་བྱེད་ཀྱི་་དེ་གསུངས་པ་རེད། དེ་ནི་ནད་འབྱུང་བའི་རྒྱུ་དང་མཚུངས་ཏེ་སྤང་བྱ་ཡིན། འགོག་པ་བདེན་པ་ནི་སྡུག་བསྔལ་དང་བྲལ་བའི་འབྲས་བུའི་ཆ་སྟེ།སྡུག་བསྔལ་བདེན་པ་དང་ཀུན་འབྱུང་བདེན་པ་གཉིས་ཟད་ཅིང་འབྲེལ་བའི་ཆ་ལ་ཟེར། སྡུག་བསྔལ་རྒྱུ་དང་བཅས་པར་གཉེན་པོ་སྐྱེས་པའི་སྒོ་ནས་བཅོས་པའམ་བཀག་སྟེ་མེད་པར་འགྲོ་བ་ལྟ་བུ་ལ་སྡུག་བསྔལ་འགོག་པ་ཞེས་བརྗོད་པ་ཡིན། དེ་ང་ཚོ་ལ་དགོས་པའི་གཏན་དུ་བདེ་བ་རེད། དེ་ནི་ནད་མེད་པའི་བདེ་བ་དང་འདྲ་སྟེ་ཐོབ་པར་བྱ་རྒྱུ། ལམ་གྱི་བདེན་པ་ནི་འགོག་བདེན་དེ་ཐོབ་བྱེད་ཀྱི་ཐབས་སུ་གྱུར་པའི་ཆ་སྟེ། འགོག་བདེན་ཐོབ་པར་བྱེད་པའི་འཕགས་པའི་ལམ་ཞིག་ལ་ཟེར། གོང་ལྟ་བུ་འགོག་པ་དེ་སྒྲུབ་བྱེད་ཀྱི་ཐབས་སམ་དེར་བགྲོད་པའི་ལམ་ཡིན་པས་ལམ་གྱི་བདེན་པ་ཞེས་གསུངས། དེ་ནི་ནད་སེལ་བྱེད་ཀྱི་སྨན་བཟང་པོ་མཆོག་ཏུ་གྱུར་པ་ཞིག་དང་མཚུངས་ཏེ་བསྟེན་པར་བྱ་རྒྱུ་ཡིན།སྤྱིར་ཀུན་འབྱུང་ལས་སྡུག་བསྔལ་དང་ལམ་ལས་འགོག་པ་བདེན་པ་འབྱུང་བས་ཀུན་འབྱུང་སྔོན་དང་སྡུག་བསྔལ་བདེན་པ་རྗེས།ལམ་བདེན་པ་སྔོན་དང་འགོག་པ་བདེན་པ་རྗེས་སུ་འབྱུང་བ་ཡིན་ཡང་སྟོན་པ་བཀའ་དྲིན་ཅན་གྱིས་སྡུག་བསྔལ་ཤེས་ནས་དེའི་རྒྱུ་ཀུན་འབྱུང་གི་རྩད་བཅད་པ་དང་། འགོག་བདེན་མངོན་དུ་བྱ་འདོད་བྱུང་བས་ལམ་སྒོམ་འདོད་འབྱུང་བ་ལྟར་གོ་རིམ་ལྡོག་ནས་གསུངས་སོ། །དེ་བཞི་པོ་ལ་བདེན་པ་ཞེས་ཟེར་དགོས་པའི་རྒྱུ་མཚན་ནི་སྡུག་བསྔལ་དེ་སྡུག་བསྔལ་ཡིན་པ་དེ་བདེན་པ་ཡིན་པ་དང་། སྡུག་བསྔལ་དེ་ཡོང་སའི་རྩ་བ་ནི་ཉོན་མོངས་ཡིན་པ་དེ་ཡང་བདེན་པ་ཡིན་པ། ཉོན་མོངས་དེ་སྤངས་ན་ཐར་པ་ཐོབ་པ་དེ་བདེན་པ་ཡིན་པ་དང་། ཐར་པ་ཐོབ་བྱེད་ཀྱི་ལམ་ནི་བསླབ་པ་གསུམ་ཡིན་པ་དེའང་བདེན་པ་ཡིན་ལ། དེ་དག་དེ་འདྲ་མ་ཡིན་པར་ལུང་དང་རིགས་པ་གང་གི་ཐོག་ནས་དགག་པ་རྒྱག་ཐུབ་ཐབས་མེད་ལ་མངོན་སུམ་གྱི་ཐོག་ནས་དགག་ནུས་པ་ཡང་འདོན་ཐུབ་ཐབས་མེད་པ་དེའང་བདེན་པ་ཡིན་པས་དེ་ལྟར་བརྗོད་དོ།
ལན། འཁོར་བའི་སྡུག་བསྔལ་བརྒྱད་ཅེས་པ་ནི། སྐྱེ་བའི་སྡུག་བསྔལ།རྒ་བའི་སྡུག་བསྔལ། ན་བའི་སྡུག་བསྔལ།  འཆི་བའི་སྡུག་བསྔལ།སྡུག་པ་དང་བྲལ་བའི་སྡུག་བསྔལ། མི་སྡུག་པ་དང་ཕྲད་པའི་སྡུག་བསྔལ། རྩའདོད་པའི་དངོས་པོ་བཙལ་ཡང་མི་རྙེད་པའི་སྡུག་བསྔལ།མི་འདོད་པའི་སྡུག་བསྔལ་ཐོག་ཏུ་བབས་པའི་སྡུག་བསྔལ་བཅས་སོ། །སྡུག་བསྔལ་དྲུག་ཅེས་པ་ནི་ངེས་པར་མེད་པའི་སྡུག་བསྔལ།  ངོམ་པ་མེད་པའི་སྡུག་བསྔལ། ལུས་ཡང་དང་ཡང་དུ་འདོར་བའི་སྡུག་བསྔལ།༧ཡང་དང་ཡང་དུ་སྐྱེ་བ་བླངས་པའི་སྡུག་བསྔལ། ཡང་དང་ཡང་དུ་མཐོ་དམན་འགྱུར་བའི་སྡུག་བསྔལ། གྲོགས་མེད་པའི་སྡུག་བསྔལ་བཅས་།སྡུག་བསྔལ་གསུམ་ཞེས་པ་ནིསྡུག་བསྔལ་གྱི་སྡུག་བསྔལ། ༧འགྱུར་བའི་སྡུག་བསྔལ། ཁྱབ་པར་འདུ་བྱེད་ཀྱི་སྡུག་བསྔལ་བཅས་སོ།།སྤྱིར་མིར་སྐྱེ་རྒ་ན་འཆིའི་སྡུག་བསྔལ་དཔག་ཏུ་མེད་པས་རང་གི་ལུས་སེམས་ཐོག་ཏུ་འབྱུང་བ་ཇི་བཞིན་ཚིག་གི་སྟེང་ནས་ནམ་ཡང་གསལ་པོར་བརྗོད་པ་མི་ནུས་ཀྱང་འདིར་སྡུག་བསྔལ་དེ་དག་གྲངས་ཀྱི་མདོར་བསྡུས་ཙམ་བསྟན་ན། སྡུག་བསྔལ་བརྒྱད་པོ་དེ་དག་རེ་རེ་ལའང་ལྔ་ལྔ་སྟེ་བཞི་བཅུ་ཡོད་པ་ལས།སྐྱེ་བའི་སྡུག་བསྔལ་ནི། སྡུག་ལྡན་གནས་ངན་གནས་གྱུར་དང་།།ཉོན་མོངས་མི་འདོད་བཞིན་དུ་བྲལ།།ཞེས་གསུངས་པ་སྟེ། དེ་ཡང་མངལ་དུ་མེར་མེར་པོའི་སྐབས་ཟངས་ཚ་བའི་ནང་དུ་བཙོས་ཤིང་བརྔོས་པ་ཙམ་ལུས་ཀྱི་དབང་པོ་དང་རྣམ་པར་ཤེས་པ་ལྷན་ཅིག་ཏུ་སྡུག་བསྔལ་མི་བཟ༴ཟད་པ་མྱོང་། དེ་ནས་ཞག་བདུན་ཕྲག་བདུན་པ་ལ་རྐང་ལག་འབྱུང་བའི་སྐབས་སྐྱེས་བུ་སྟོབས་དང་ལྡན་པས་ཡན་ལག་ནས་འཐེན་ཏེ་སྐྱེས་བུ་གཞན་ཞིག་གིས་དབྱུག་པས་གདལ་བ་བྱེད་སྙམ་པའི་སྡུག་བསྔལ་འབྱུང་། ཞག་བདུན་ཕྲག་བཅུ་གཅིག་པར་བུ་ག་དགུ་པོ་འབྱུང་བར་འགྱུར་དུས། རྨ་གསར་པ་མཛུབ་མོས་སློང་བ་ཙམ་གྱི་སྡུག་བསྔལ་འབྱུང་། གཞན་ཡང་མས་ཟས་མ་སྙོམས་ཤིང་གྲང་བ་ཟོས་ན་གཅེར་བུ་ཆབ་རོམ་དུ་བསྐྱུར་བ་ཙམ་གྱི་སྡུག་བསྔལ་དང་། ཟས་ཟ་མང་ན་བྲག་གི་བར་ལ་བཙིར་བ་དང་། ཉུང་ན་ནམ་མཁའ་ནས་དཔྱང་ལ་བཏང་བ་ལྟ་བུའི་སྡུག་བསྔལ། དྲག་ཏུ་སོང་བའམ།མཆོངས་པ། བརྡེག་འཆོས་ན་རི་བོའི་ངོས་ལ་འདྲིལ་བ་ལྟ་བུའི་སྡུག་བསྔལ།འཁྲིག་ཆགས་མང་ན་ཚེར་ལྕག་གིས་བྲབས་པ་ལྟ་བུའི་སྡུག་བསྔལ་འབྱུང་།ཞག་བདུན་ཕྲག་སོ་བདུན་པ་ལ་མངལ་དུ་མི་གཙང་བ། དྲི་མི་ཞིམ་པ།མུན་ནག་པ། བཙོན་ར། སྐྱོ་ནས་ཕྱིར་བུད་བ་སོགས་ཀྱི་འདུ་ཤེས་སྐྱེ་བར་འགྱུར།ཞག་བདུན་ཕྲག་སུམ་ཅུ་རྩ་བརྒྱད་ལ་མངལ་ན་གནས་སྟངས་བསྒྱུར་ནས་སྐྱེ་བའི་སྒོ་ལོགས་སུ་ཕྱོགས་པ་བྱེད་སྐབས་ལྕགས་ཀྱི་འཕྲུལ་འཁོར་ལ་བསྐྱོན་པ་ལྟར་དང་། མགོ་ཐུར་དུ་བཟློག་ནས་ལག་པ་བརྐྱང་ཏེ་ཕྱིར་འབྱུང་དུས་ལྕགས་ཀྱི་འཇུར་མིག་ནས་འདྲེན་པ་ལྟ་བུ། བཙས་ནས་ས་ལ་ལྷུང་པའི་དུས་ཚེར་ཁུང་དུ་བསྐྱུར་བ་ལྟ་བུ། ཕྱིས་པའི་དུས་པགས་བཤུ ནས་རྩིད་ཟུར་ལ་བྲད་པ་ལྟ་བུའི་སྡུག་བསྔལ་ཆེའོ། །རྒ་བའི་སྡུག་བསྔལ་ནི། གཟུགས་སྟོབས་དབང་ཡུལ་ཚེ་ཡོངས་ཉམས། །ཞེས་པ་ལྟར་གཟུགས་བཟང་པོ་ཡོངས་སུ་ཉམས་བ་དང་། མཐུ་སྟོབས་ཡོངས་སུ་ཉམས་པ། དབང་པོ་ཡོངས་སུ་ཉམས་པ།ཡུལ་ལ་ལོངས་སྤྱོད་པ་ཡོངས་སུ་ཉམས་པ།ཚེ་ཡོངས་སུ་ཉམས་པ་བཅས་ལྔར་གསུངས། ན་བའི་སྡུག་བསྔལ་ནི། རང་བཞིན་འགྱུར་ཞིང་ཡིད་མི་བདེ། །ཡིད་འོང་མི་འོང་སྲོག་དང་བྲལ། །ཞེས་པ་སྟེ་ལུས་ཀྱི་རང་བཞིན་འགྱུར་བ་དང་། སྡུག་བསྔལ་དང་ཡིད་མི་བདེ་བ་འཕེལ་ཞིང་དེ་ལ་ཤས་ཆེར་གནས་པ། ཡུལ་གྱི་ལོངས་སྤྱོད་ཡིད་དུ་འོང་བ་མི་འདོད་པ། ཡུལ་གྱི་ལོངས་སྤྱོད་ཡིད་དུ་མི་འོང་བ་ལ་མི་འདོད་བཞིན་དུ་སྤྱད་དགོས་པ། སྲོག་གི་དབང་པོ་དང་འབྲལ་བར་འགྱུར་བ་བཅས་ལྔའོ།། འཆི་བའི་སྡུག་བསྔལ་ལྔ་ནི། ལོངས་སྤྱོད་རྩ་འཇིང་དང་བྲལ་བ།།འཁོར་ལུས་ཡིད་མི་བདེ་བ་ལྔ། །ཞེས་པ་ལྟར་ལོངས་སྤྱོད་སྡུག་པ་ཕུན་སུམ་ཚོགས་པ་དང་འབྲལ་བ་དང་།རྩ་གཉེན་སྡུག་པ་ཕུན་སུམ་ཚོགས་པ་དང་འབྲལ་བ། འཁོར་སྡུག་པ་ཕུན་སུམ་ཚོགས་པ་དང་འབྲལ་བ། ལུས་སྡུག་པ་ཕུན་སུམ་ཚོགས་པ་དང་འབྲལ་བ། འཆི་བའི་ཚེ་སྡུག་བསྔལ་དང་ཡིད་མི་བདེ་བ་དྲག་པོ་མྱོང་བ་བཅས་སྡུག་བསྔལ་ལྔ་ལ་བསམ་དགོས་པར་གསུངས་སོ། །མི་སྡུག་པ་དང་ཕྲད་པའི་སྡུག་བསྔལ་བསམ་པ་ལ་ཡང་ལྔ་སྟེ། ཕྲད་དང་ཆད་གཅོད་གཏམ་ངན་འཇིགས་པ་དང་། །ཉམ་ང་འཆི་འཇིགས་ཆོས་དང་འགལ་བའི་འཇིགས། །ཞེས་དགྲ་ལྟ་བུ་དང་ཕྲད་པ་ཙམ་གྱིས་སྡུག་བསྔལ་དང་ཡིད་མི་བདེ་བ་སྐྱེ་བ་དང་།དེས་ཆད་པས་གཅོད་པའི་འཇིགས་པའི་གནས་སུ་གྱུར་བ་དང་། གཏམ་ངན་པས་འཇིགས་པ་དང་། ཉམ་ང་བཞིན་དུ་འཆི་བར་འཇིགས་པ། ཆོས་ལས་འགལ་བས་ཤི་བའི་འོག་ཏུ་ངན་སོང་དུ་ལྷུང་བར་དོགས་ནས་འཇིགས་པ་བཅས་ལ་སེམས་པའོ། །སྡུག་པ་དང་བྲལ་བའི་སྡུག་བསྔལ་ལྔ་ནི། སེམས་སྡུག་སྨྲེ་སྔགས་ལུས་གདུང་ཡོན་ཏན་དྲན། །དེ་ཡོད་སྒྲུབ་ཏུ་ཡོད་ཅིང་དེ་མེད་མ་ཚང་ལྔ། །ཞེས་ཆེས་ཕངས་པའི་གཉེན་ལ་སོགས་པ་དང་བྲལ་བ་ན་དེས་སེམས་ལ་མྱ་ངན་སྐྱེ་བ་དང་། ངག་ཏུ་སྨྲེ་ངག་འདོན་པ། ལུས་ལ་གནོད་པ་སྐྱེད་པ། ཡུལ་དེའི་ཡོན་ཏན་དྲན་ཞིང་འདོད་པས་ཡིད་གདུང་བ། དེའི་ལོངས་སྤྱོད་མ་ཚང་བ་བཅས་ཏེ་དེ་རྣམས་སེམས་པའོ། །འདོད་པ་བཙལ་ཏེ་མ་རྙེད་པའི་སྡུག་བསྔལ་བསམ་པ་ལྔ་ནི་སྡུག་པ་དང་བྲལ་བ་དང་འདྲའོ། །
ལན། ངེས་པ་མེད་པའི་ཉེས་པ་ནི་འཁོར་བར་འཁོར་བ་ན་དགྲ་དང་གཉེན་ལ་ངེས་པ་མེད་པ་དང་། མཐོ་དམན་ལ་ངེས་པ་མེད་པ། ཕྱུག་སྤྲང་ལ་ངེས་པ་མེད་པ། སྐྱེ་བ་བཟང་ངན་ལ་ངེས་པ་མེད་པ་ཡིན་པས་ཡིད་བརྟན་རུང་བ་ཡེ་ནས་མེད་པའོ། །།ངོམ་པ་མེད་པའི་ཉེས་པ་ནི་སྲིད་པའི་བདེ་བ་ནི་ཇི་ཙམ་ལོངས་སྤྱོད་ཀྱང་ཚིམ་པ་མེད་པས་ཕྱི་ཕྱིར་སྲེད་པ་འཕེལ་བར་འགྱུར་ཞིང་དེས་ཀྱང་འཁོར་བར་རིང་དུ་འཁྱམས་ཏེ་བདེ་བ་དེ་དག་དུས་དཔག་ཏུ་མེད་པར་མྱོང་བར་འགྱུར་བ་སྟེ་འཁོར་བ་འདིརར་མཐོ་རྒྱལ་པོ་ནས་དམའ་སྤྲང་པོའི་བར་དུ་མི་སུ་འདྲ་ཞིག་ལའང་ཆོག་ཤེས་རྩ་བ་ནས་མེད་པའོ།། ལུས་ཡང་དང་ཡང་དུ་འདོར་བའི་ཉེས་པ་ནི་སྐྱེ་བ་དེ་བླངས་པ་ནས་བཟུང་ད་དུང་ཡང་ནས་ཡང་དུ་སྐྱེ་བ་དང་ཤི་དགོས་པ་སྟེ། སེམས་ཅན་རེ་རེའི་ལུས་བླངས་ནས་དོར་བའི་རུས་པ་ཡང་རི་རབ་ལྷུན་པོ་ལས་ཀྱང་མང་བའོ། ། ཡང་ནས་ཡང་དུ་ཉིང་མཚམས་སྦྱོར་བའི་ཉེས་པ་ནི།སྔོན་མ་འཇིག་རྟེན་དེ་བྱུང་ནས་ད་བར་རང་སྐྱེ་བ་བླངས་པའི་གྲངས་ཀ་གཞལ་ཐུབ་ཐབས་མེད་ལ་ད་དུང་ཡང་འཁོར་བ་ལས་མ་ཐར་བར་དུ་སྐྱེ་བ་གྲངས་མེད་པ་ཞིག་ལེན་དགོས་པའོ།། ཡང་ནས་ཡང་དུ་མཐོ་དམན་དུ་འགྱུར་བའི་ཉེས་པ་ནི། སྐྱེ་བ་འདིར་རྒྱལ་པོ་ཡིན་ཡང་སྐྱེ་བ་རྗེས་མ་སྤྲང་པོར་འགྱུར་བ་སོགས་སྣ་ཚོགས་ཡོད་པ་མ་ཟད་སྐྱེ་བ་འདི་ལ་ཡང་མཐོ་དམན་ལ་ངེས་པ་མེད་པའི་སྡུག་བསྔལ་ཡོད་པའོ། །།ྱགྲོགས་མེད་པའི་ཉེས་པ་ནི། དེ་ཡང་སྔོན་བསགས་ཀྱི་ལས་ཀྱི་འབྲས་བུ་གཞིར་བཟུང་ན་སྐྱེ་རྒ་ན་འཆི་སོགས་ཀྱི་སྡུག་བསྔལ་རྣམས་རང་ཉིད་ཀྱིས་མྱོང་དགོས་པ་ལས་གཞནགྱིས་མྱོང་རོགས་བྱེད་ཐུབ་ཐབས་མེད་པའོ། །དེ་དག་བསྡུས་ན་གསུམ་དུ་འདུས་པ་སྟེ། འཁོར་བ་ལ་ཡིད་བརྟན་བྱ་ས་མེད་པ་ནི། ཡང་དང་ཡང་དུ་ལུས་འདོར་བ་སྟེ་ལུས་ཐོབ་པ་ལ་ཡིད་བརྟན་མི་རུང་བ། ངེས་པ་མེད་པ་སྟེ་ཕན་གནོད་བྱེད་པ་ལ་ཡིད་བརྟན་མི་རུང་བ། ཡང་དང་ཡང་དུ་མཐོ་དམན་དུ་འགྱུར་བ་སྟེ་ཕུན་ཚོགས་ལ་ཡིད་བརྟན་མི་རུང་བ། གྲོགས་མེད་པར་འགྲོ་བ་སྟེ་འགྲོགས་པ་ལ་ཡིད་བརྟན་མི་རུང་བ་བཅས་སོ།།།ྱདེའི་བདེ་བ་ལ་ཇི་ཙམ་སྤྱད་ཀྱང་ངོམས་པའི་མཐའ་མེད་པ། ཐོག་མ་མེད་པ་ནས་ཞུགས་པ་ནི་ཡང་ནས་ཡང་དུ་ཉིང་མཚམས་སྦྱོར་བ་སྟེ། སྐྱེ་བ་བརྒྱུད་པའི་མཐའ་མི་མངོན་པ་བཅས་སོ།།
ལན། སྡུག་བསྔལ་གྱི་སྡུག་བསྔལ་ནི་ཕུང་པོའི་སྟེང་དུ་འཚོ་བའི་སྡུག་བསྔལ་ཏེ། ང་ཚོའི་རྒྱུན་དུ་ན་བ་དང་ཚ་བ། བཀྲེས་པ་དང་ལྟོགས་པ་སོགས་ལ་ཟེར། དེ་ནི་དཔེར་ན། འབྲས་ཚ་བས་གདུངས་བ་དེ་ཚྭ་ཆུ་ལ་སོགས་པའི་འགྱུར་བྱེད་ཀྱི་རེག་པ་དང་ཕྲད་ན་ཆེས་སྡུག་བསྔལ་བ་བཞིན་དུ་ཚོར་བ་སྡུག་བསྔལ་ཤེས་པར་བྱ་སྟེ་ནམ་སྐྱེས་པ་ཙམ་ནས་ལུས་སེམས་གདུང་བར་བྱེད་པའི་ཕྱིར་སྡུག་བསྔལ་གྱི་སྡུག་བསྔལ་ཟེར། འདི་དག་སྡུག་བསྔལ་ཡིན་པ་ཤེས་པ་དང་དེ་ལས་ཐར་བ་འདོད་པ་ནི་དུད་འགྲོ་ལའང་ཡོད། འགྱུར་བའི་སྡུག་བསྔལ་ནི། ཟག་པ་དང་བཅས་པ་སྟེ། ཉོན་མོངས་པའི་གཞན་དབང་ཅན་གྱི་ཚོར་བ་བདེ་བ་དེ་ལ་ཟེར། དེར་ཚོར་བ་སྡུག་བསྔལ་རེད་ཅེས་ཟེར་བ་མ་ཡིན་ལ།སྡུག་བསྔལ་བའི་རང་བཞིན་ཡིན་པས་སྡུག་བསྔལ་བ་རེད་ཅེས་བརྗོད་བ་ཡིན།སྡུག་བསྔལ་དང་སྡུག་བསྔལ་བ་ལ་ཁྱད་པར་ཡོད།དཔེར་ན། ཕོལ་མིག་གམ་འབྲས་ཤིན་ཏུ་ཚ་བ་དེ་ལ་ཆུ་བསིལ་བ་བཏབ་ན་བདེ་བར་སྣང་ཡང་། བསིལ་བ་ཞིག་པ་དང་སླར་ཡང་སྡུག་བསྔལ་བསྐྱེད་པ་ལྟ་བུ་ཡིན་པས་འགྱུར་བའི་སྡུག་བསྔལ་ལོ། །དེ་བཞིན་རྒྱུན་དུ་ང་བདེ་བ་ཡིན། ང་སྐྱིད་པོ་ཡིན། ང་ལ་ཐོབ་དང་གོ་གནས་ཡོད་སོགས་འཁོར་བ་པ་རྣམས་ཀྱི་ཟག་བཅས་ཀྱི་ཚོར་བའི་བདེ་བ་ཐམས་ཅད་ནི་འགྱུར་བའི་སྡུག་བསྔལ་བ་ཡིན། ལུས་ཕུང་འདི་ཟག་བཅས་ཉེར་ལེན་གྱི་ཕུང་པོ་ཡིན་པར་བརྟེན་སྡུག་བསྔལ་ཆུང་ངུ་ནས་ཆེན་པོར་འཕེལ་བ་དང་། བདེ་བ་དེ་ཆེན་པོ་ནས་ཆུང་ངུར་སོང་སྟེ་འགག་འགྲོ་བ་དཔེར་ན་ཐོག་མར་ཉལ་དུས་བདེ་བ་སྣང་ཡང་ཉལ་ཡུན་རིང་ན་བདེ་བ་དེ་ཇེ་ཆུང་སོང་ལ་དེ་དང་བསྟུན་པའི་སྡུག་བསྔལ་ཇེ་ཆེར་འགྲོ་མཐར་ལངས་དགོས་ཐུག་པ་དང་། ཐོག་མར་ལངས་དུས་བདེ་བ་སྣང་ཡང་དུས་འདས་པ་དང་བསྟུན་ནས་ངལ་བ་དང་ན་བ་སོགས་ཀྱི་སྡུག་བསྔལ་འབྱུང་པ་ལྟ་བུའོ།།ཚོར་བ་བདེ་བ་འདི་ནི་སྡུག་བསྔལ་ཕྱིར་བཅོས་པ་ལ་བདེ་བའི་བློ་སྐྱེས་པ་ཡིན་གྱི། སྡུག་བསྔལ་བསལ་བ་ལ་མ་བལྟོས་པའི་ངོ་བོ་ཉིད་ཀྱི་བདེ་བ་མེད་དོ།།མདོར་ན་མཐོན་པོའི་མཐར་ལྷུང་བ། བསགས་པའི་མཐར་འཛད་པ། འགྲོགས་པའི་མཐར་བྲལ་བ། དར་བའི་མཐར་རྒུད་པ་འདི་དག་ཚང་མ་འགྱུར་བའི་སྡུག་བསྔལ་རེད། ཟག་བཅས་ཀྱི་ཚོར་བའི་བདེ་བ་དེ་དག་ཕྱོགས་ཙམ་བལྟས་ན་བདེ་བ་ལྟ་བུ་ཡོད་ཀྱང་། རྒྱུ་ཉོན་མོངས་ཀྱི་དབང་གིས་བྱས་ཏེ་ཉོན་མོངས་པའི་གཞན་དབང་དུ་སོང་པས་ན་ཉོན་མོངས་སྐྱེས་པའི་གྲོགས་བྱེད་པ་དང་། དེས་སྡུག་བསྔལ་འབྱུང་བ་བྱེད་སྟབས་སྡུག་བསྔལ་བ་ཡིན་ཞེས་བརྗོད། ཟག་བཅས་ཀྱི་ཚོར་བ་བདེ་བ་དེ་ཉིད་སྡུག་བསྔལ་ཡིན་པ་ཤེས་མཁན་མུ་སྟེགས་པའི་ནང་ལའང་ཡོད་པ་རེད། ཁྱབ་པ་འདུ་བྱེད་ཀྱི་སྡུག་བསྔལ་ནི་ལས་དང་ཉོན་མོངས་ཀྱིས་གྲུབ་པའི་ཕུང་པོ་སྟེ་ཉེར་ལེན་གྱི་ཕུང་པོ་འདི་ལ་ཟེར། ཉེ་བར་ལེན་པ་ཞེས་པ་ནི་འདུ་བྱེད་པའི་དོན་ཏེ། ལས་དང་ཉོན་མོངས་ལ་ཟེར།ལས་ཉོན་གཉིས་ཀྱིས་ཉེར་ལེན་བྱས་ནས་བྱུང་བའི་ཕུང་པོ་དེ་ལ་ཉེར་ལེན་གྱི་ཕུང་པོ་ཟེར། དེར་བརྟེན་ཉེར་ལེན་གྱི་ཕུང་པོ་འདི་ལས་དང་ཉོན་མོངས་ཀྱི་གཞན་དབང་ཅན་ཡིན་ཞིང་། ལས་དང་ཉོན་མོངས་ཀྱི་གཞན་དབང་ཅན་ཡིན་པ་ཐམས་ཅད་ལ་འདུ་བྱེད་ཀྱི་སྡུག་བསྔལ་ཟེར་བ་ཡིན། དེ་མཐོ་སྲིད་པའི་རྩེ་མོ་ནས་དམའ་དམྱལ་བའི་གནས་བར་ཡོངས་ལ་ཁྱབ་པས་ཁྱབ་པའོ། །དེ་ནི་དཔེར་ན། ཆུ་བསིལ་དང་ཚྭ་ཡི་རེག་པ་དེ་གཉིས་ཀ་དང་མ་ཕྲད་པའི་དུས་ཀྱི་འབྲས་ཚ་བ་ལྟ་བུ་སྟེ། ཟག་པ་དང་བཅས་པའི་ཚོར་བ་བཏང་སྙོམས་ཏེ་གནས་ངན་ལེན་རྗེས་སུ་འབྲེལ་བས་འདུ་བྱེད་ཀྱི་སྡུག་བསྔལ་ཟེར། །དེ་ཡང་ཇི་སྲིད་བདག་ཏུ་འཛིན་པའི་བློ་མ་སྤང་བ་ཡིན་ན་དེ་སྲིད་ཉོན་མོངས་རྩ་བ་ནས་སྤང་མི་ཐུབ་པ་དང་། བདག་ཏུ་འཛིན་པའི་བློ་ནི་བདག་མེད་པར་རྟོགས་པའི་བློ་ཁོ་ནས་སྤང་བ་ལས་བྱམས་པ་དང་སྙིང་རྗེ་དང་དད་པ་སོགས་ཀྱིས་སྤང་ཐུབ་པ་མ་ཡིན། བདག་མེད་རྟོགས་པའི་བློ་དང་བདག་ཏུ་འཛིན་པའི་བློ་གཉིས་ཕན་ཚུན་འགལ་ཟླ་ཡིན་པས་གཅིག་གིས་གཅིག་ལ་ཕན་ཚུན་འདྲ་འདྲ་གནོད་པ་ཡིན་ཡང་། བདག་མེད་རྟོགས་པའི་བློ་ལ་རིགས་པས་དཔྱད་པར་ཚད་མའི་རྒྱབ་རྟེན་ཡོད་སྟབས། ག་ཚད་བརྟག་དཔྱོད་མང་བ་བྱས་ན་དེ་ཚད་ངེས་པར་ཤུགས་ཆེ་རུ་ཆེ་རུ་འགྲོ་བདག་ཏུ་འཛིན་པའི་བློ་ལ་གོམས་པའི་དབང་གིས་ཤུགས་ཆེན་པོ་ཞིག་ཡོད་པ་ཙམ་ལས། ཚད་མའི་རྒྱབ་རྟེན་མེད་པས་ཅི་ཙམ་རྩད་གཅོད་བྱས་ན་དེ་ཙམ་ཟད་དུ་ཟད་དུ་གཞིག་འགྲོ་བ་ཡིན་པས་བདག་ཏུ་འཛིན་པའི་བདེན་འཛིན་གྱི་དབང་ལས་གྲུབ་པའི་ཆོས་རྣམས་མ་དག་པའི་ཆོས་ཏེ་འདུ་ཤེས་ཀྱི་སྡུག་བསྔལ་བ་ཡིན། དེ་ལྟར་བདག་མེད་རྟོགས་པའི་ལྟ་བ་ཞིག་མེད་ན་ཉོན་མོངས་རྩ་བ་ནས་སྤང་ཐུབ་པ་མེད་པས་ཇི་སྲིད་ལས་དང་ཉོན་མོངས་ཀྱི་གཞན་དབང་ཅན་དུ་གནས་པ་དེ་སྲིད་དུ་སྡུག་བསྔལ་བའི་རང་བཞིན་ཡིན་པར་ཤེས་ནས་དེ་ལས་ཐར་འདོད་ཀྱི་བློ་སྒྲུབ་བ་ནི་ནང་པའི་ལྟ་བ་དམིགས་བསལ་བ་ཡིན། དེ་ལྟ་བུའི་འདུ་བྱེད་ཀྱི་སྡུག་བསྔལ་ནི་སྡུག་བསྔལ་ཀུན་གྱི་རྩ་བ་སྟེ། སྡུག་བསྔལ་གཞན་དག་ཚང་མ་ཡོང་སའི་གཞི་ཡིན་པས་ནང་པ་སངས་རྒྱས་པའི་ངོས་འཛིན་དགོས་པའི་སྡུག་བསྔལ་གཙོ་བོ་དེ་ཡིན་ནོ། །དེར་པཎ་ཆེན་བློ་བཟང་ཆོས་རྒྱན་གྱིས། འཁོར་བའི་ཉེས་བརྒྱ་སེམས་པའི་ཚུལ། །མང་ཡང་སྡུག་བསྔལ་སྡུག་བསྔལ་གྱིས། །འཇིགས་ནས་ཐར་འདོད་ཕྱུགས་ལའང་ཡོད། །ཟག་བཅས་ཚོར་བ་བདེ་བ་ལས། །ཡིད་འབྱུང་ཕྱི་རོལ་པ་ལའང་མཆིས།།དེས་ན་འདུ་བྱེད་རང་བཞིན་གྱིས།།ཉེ་བར་ལེན་པའི་ཕུང་པོ་འདི། །སྡུག་བསྔལ་གྲུབ་དང་འགྲུབ་པའི་སྣོད།།ཅེས་གསུང་།
ལན། ལྷའི་སྡུག་བསྔལ་ལ་འཆི་བའི་སྡུག་བསྔལ། གནས་འོག་མར་ལྷུང་བའི་སྡུག་བསྔལ། སྤ་གོང་བའི་སྡུག་བསྔལ། བཅད་ཅིང་དྲལ་ལ་གསོད་པའི་སྡུག་བསྔལ། སྤྱུགས་པའི་སྡུག་བསྔལ་བཅས་ཏེ། འཆི་འཕོའི་སྡུག་བསྔལ་ལས་དང་པོ་འདོད་ལྷའི་སྡུག་བསྔལ་ནི་འཆི་འཕོ་བའི་ཚེ་ལ་ལུས་ཀྱི་ཁ་དོག་མི་སྡུག་པ་དང་། སྟན་ལ་མི་དགའ་བ་དང་། མེ་ཏོག་གི་ཕྲེང་བ་རྙིངས་པ། གོས་ལ་དྲི་མ་ཆགས་པ།ལུས་ལ་སྔོན་མེད་པའི་རྡུལ་འབྱུང་བ་བཅས་འཆི་ལྟས་ལྔ་དང་། ལུས་ཀྱི་འོད་ཆུང་དུ་སོང་བ། ཁྲུས་ཆུ་ལུས་ལ་ཆགས་པ། གོས་རྒྱན་ལས་སྒྲ་མི་སྙན་པ་འབྱུང་བ།མིག་གི་རྫི་མ་འཁྲབ་པ།ཡུལ་གཅིག་ལ་ཆགས་པ་བཅས་ཉེ་བའི་འཆི་ལྟས་ལྔ་རྣམས་འབྱུང་བ་དང་ཤི་ནས་ཕྱི་མ་ངན་སོང་གང་དུ་སྐྱེ་འགྱུར་བ་དག་མཐོང་ནས་སྡུག་བསྔལ་ཆེས་ཆེ་འབྱུང་བའི་འཆི་འཕོ་བ་དང་ལྟུང་བའི་སྡུག་བསྔལ། བསོད་ནམས་ཆུང་བའི་ལྷ་རྣམས་ཀྱིས་བསོད་ནམས་ཆེས་ཆེ་ལྡན་པའི་ལྷ་རྣམས་ལ་བྱུང་བའི་འདོད་ཡོན་ཆེས་ཕུལ་དུ་བྱུང་བ་མཐོང་ནས་སྤ་གོང་བར་འགྱུར་ཞིང་སྡུག་བསྔལ་ཆེན་མོ་མྱོང་བའི་སྤ་གོང་བའི་སྡུག་བསྔལ། ལྷ་མ་ཡིན་དང་འཐབ་པས་ཡན་ལག་དང་ཉིང་ལག་བཅད་དྲལ་དང་གསོད་པའི་སྡུག་བསྔལ་མྱོང་བ་དང་། ལྷ་མཐུ་ཆུང་བ་རྣམས་མཐུ་ཆེ་བས་གནས་ནས་སྐྲད་པ་བཅས་བཅད་དྲལ་གསོད་སྤྱུག་གི་སྡུག་བསྔལ་ལོ། །གཉིས་པ་ཁམས་གོང་གི་ལྷའི་སྡུག་བསྔལ་ཏེ།ཁམས་གོང་མ་གཉིས་ཀྱི་ལྷ་ལ་སྡུག་བསྔལ་གྱི་སྡུག་བསྔལ་མེད་ཀྱང་འཆི་བ་དང་གནས་པ་ལ་རང་དབང་མེད་པས་སྡུག་བསྔལ་ལོ།།ལྷ་མིན་ལ་འཐབ་རྩོད་ཀྱི་སྡུག་བསྔལ་ནི་ལྷའི་འབྱོར་པ་ལ་མི་བཟོད་པའི་ཕྲག་དོག་གིས་ཡིད་གདུང་ལ། དེར་བརྟེན་ནས་ལྷ་དང་འཐབ་པས་ལུས་བཅད་དྲལ་སོགས་ཀྱི་སྡུལ་བསྔལ་མྱོང་བ་སོགས་སོ། །མི་ལ་སྐྱེ་རྒ་ན་འཆིའི་སྡུག་བསྔལ། དུད་འགྲོ་ལ་བཀོལ་སྤྱོད་སོགས་ཀྱི་སྡུག་བསྔལ། ཡི་དྭགས་ལ་བཀྲེས་སྐོམ་གྱི་སྡུག་བསྔལ།དམྱལ་བ་ལ་ཚ་གྲང་གི་སྡུག་བསྔལ་དག་ནི་སྔར་བཤད་པ་ལྟར་རོ།།
ལན། འདོད་ལྷ་རིགས་དྲུག་ནིརྒྱལ་ཆེན་རིགས་བཞིའི་ལྷ། དེའི་ཚེ་ཚད་ནི་མི་ལོ་ལྔ་བཅུ་ཞག་གཅིག་བརྩིས་པའི་སུམ་ཅུ་ལ་ཟླ་བ་གཅིག དེ་བཅུ་གཉིས་ལ་ལོ་བརྩིས་པའི་རང་ལོ་ལྔ་བརྒྱ་སྟེ་དེའི་ཉིན་ཞག་བདུན་ལ་མི་ལོ་སུམ་བརྒྱ་ལྔ་བཅུའོ། །སུམ་ཅུ་རྩ་གསུམ་པའི་ལྷ།དེ་ཡི་ཚེ་ཚད་ནི་མི་ལོ་བརྒྱ་ལ་ཞག་གཅིག་བྱས་པའི་རང་ལོ་ཆིག་སྟོང་སྟེ་དེའི་ཉིན་ཞག་བདུན་ལ་མི་ལོ་བདུན་བརྒྱའོ། །འཐབ་བྲལ་བའི་ལྷ། དེ་ཡི་ཚེ་ཚད་ནི་མི་ལོ་ཉིས་བརྒྱ་ཞག་གཅིག་བྱས་པའི་རང་ལོ་ཉིས་སྟོང་ངོ་།།༧དགའ་ལྡན་པའི་ལྷ། དེ་ཡི་ཚེ་ཚད་ནི་མི་ལོ་བཞི་བརྒྱ་ཞག་གཅིག་བྱེད་པའི་རང་ལོ་བཞི་སྟོང་ངོ་། །འཕྲུལ་དགའ་བའི་ལྷ། དེ་ཡི་ཚེ་ཚད་ནི་མི་ལོ་བརྒྱད་བརྒྱ་ཞག་གཅིག་བྱེད་པའི་རང་ལོ་བརྒྱད་སྟོང་སྟེ་དེའི་ཉིན་ཞག་བདུན་ལ་མི་ལོ་ལྔ་སྟོང་དྲུག་བརྒྱ།  ལྷ་གཞན་འཕྲུལ་དབང་བྱེད་ཀྱི་ལྷ། དེའི་ཚེ་ལ་མི་ལོ་ཆིག་སྟོང་དྲུག་བརྒྱ་ཞག་གཅིག་བྱེད་པའི་རང་ལོ་ཆིག་ཁྲི་དྲུག་སྟོང་སྟེ་དེའི་ཉིན་ཞག་བདུན་ལ་མི་ལོ་ཆིག་ཁྲི་ཆིག་སྟོང་ཉིས་བརྒྱའོ།
ལན། འཁོར་བ་འགྲུབ་པའི་རྒྱུ་ནི་ལས་དང་ཉོན་མོངས་གཉིས་ཡིན་ལ། དེ་ལས་ཉོན་མོངས་ནི་འཁོར་བར་སྐྱེད་བྱེད་རྩ་བ་ཡིན་ཏེ་ཉོན་མོངས་མེད་ན་སྔར་བསགས་པའི་ལས་གྲངས་ལས་འདས་པ་ཡོད་ཀྱང་རློན་གཤེར་དང་བྲལ་བའི་ས་བོན་བཞིན་ཡིན་ལ་ཉོན་མོངས་དང་ཕྲད་ན་སྔར་བསགས་མེད་ཀྱང་དེ་མ་ཐག་གསར་དུ་བསགས་ནས་འཁོར་བའི་ཕུང་པོ་ཕྱི་མ་ལེན་པ་བྱེད་པ་ཡིན་ནོ།།
ལན། དེ་བྱུང་བས་སེམས་ཀྱི་རྒྱུད་རབ་ཏུ་མི་ཞི་བར་འབྱུང་བ་ནི་ཉོན་མོངས་ཀྱི་མཚན་ཉིད། རྩ་བའི་ཉོན་མོངས་ནི། ཆགས་ཁྲོ་ང་རྒྱལ་མ་རིག་པ། །ཐེ་ཚོམ་ལྟ་ངན་རྩ་ཉོན་དྲུག །ལྟ་བར་ནང་གསེས་ལྔར་དབྱེ་བས། །རྩ་བའི་ཉོན་མོངས་བཅུ་ཡང་བརྗོད། །ཞེས་པ་ལྟར། འདོད་ཆགས། ཁོང་ཁྲོ།ང་རྒྱལ།  མ་རིག་པ། ཐེ་ཚོམ། འཇིག་ལྟ། མཐར་འཛིན། ཚུལ་ཁྲིམས་དང་བརྟུལ་ཞུགས་མཆོག་འཛིན། ལྟ་བ་མཆོག་འཛིན། ལོག་པར་ལྟ་བ་བཅས་སོ། །འཇིག་ལྟ་དང་མ་རིག་པ་གཅིག་ཏུ་འདོད་པ་དག་གིས་དེ་དག་གི་རྩ་བ་འཇིག་ལྟ་ཡིན་ཞིང་ཉོན་མོངས་གཞན་རྣམས་དེ་ལ་བརྟེན་ནས་སྐྱེ་བ་འདོད།འཇིག་ལྟ་དང་མ་རིག་པ་གཅིག་ཏུ་མི་འདོད་པ་དག་གིསས་རྩ་བ་མ་རིག་པ་སྟེ་གཞན་རྣམས་དེ་ལས་སྐྱེ་བ་འདོད་པའོ། །གཞན་ཁྲོ་བ་དང་འཁོན་འཛིན། འཆབ་པ། འཚིག་པ། ཕྲག་དོག སེར་སྣ། སྒྱུ། གཡོ། རྒྱགས་པ། རྣམ་པར་འཚེ་བ། ངོ་ཚ་མེད་པ། ཁྲེལ་མེད་པ། རྨུགས་པ། རྒོད་པ། མ་དད་པ། ལེ་ལོ། བག་མེད་པ། བརྗེད་ངས། ཤེས་བཞིན་མ་ཡིན་པ། རྣམ་པར་གཡེང་བ་བཅས་ལ་རྩ་ཉོན་དང་ཉེ་བའམ་དེའི་ཆར་གཏོགས་ཀྱི་ཉོན་མོངས་ཡིན་པས་ཉེ་ཉོན་ཉི་ཤུ་ཞེས་ཟེར།
ལན། རྩ་བའི་ཉོན་མོངས་དྲུག་ལས་དང་པོ་འདོད་ཆགས་ནི་ཡུལ་ཡིད་དུ་འོང་བའི་ནོར་དང་ལུས། ཟས་སྐོམ་སོགས་མཐོང་བ་ན་དེ་ལ་དམིགས་ནས་དེ་དང་མི་འབྲལ་བར་འདོད་པའི་སེམས། བྱེད་ལས་ནི་སྡུག་བསྔལ་བསྐྱེད་པའི་ལས་ཅན། དེའི་གཉེན་པོར་མི་སྡུག་པ་བསྒོམ་དགོས། གཉིས་པ་ཁོང་ཁྲོ་ནི་སེམས་ཅན་དང་སེམས་ཅན་མ་ཡིན་པ་ལ་དམིགས་ནས་ཀུན་ནས་མནར་སེམས་པའི་སེམས་རྩུབ་མོས་ཡུལ་དེ་རྣམས་ལ་གནོད་པ་བྱ་འདོད་པ། བྱེད་ལས་ཚེ་འདིར་བདེ་བ་ལ་རེག་པར་མི་གནས་པ་དང་ཕྱི་མར་སྡུག་བསྔལ་དཔག་མེད་བསྐྱེད་པར་གསུངས། དེའི་གཉེན་པོ་ལ་བཟོད་པ་བསྒོམ་དགོས་པ། གསུམ་པ་ང་རྒྱལ་ནི་རང་ཉིད་ཀྱི་སྟོབས་འབྱོར་ཡོན་ཏན་རིགས་རུས་ཤེས་རབ། ཚུལ་ཁྲིམས་གཙང་བ་སོགས་དང་། ཐ་ན་སྐད་བཟང་པོ་དང་ཤེད་ཆེ་བ་ཚུན་ཆད་ཀྱིས་ཡུལ་བཟང་ངན་གང་ལ་དམིགས་ནས་སེམས་ཁེངས་པ། བྱེད་ལས་ནི་ཡོན་ཏན་ཅན་ལ་མི་གུས་པས་ལུང་རྟོགས་ཀྱི་ཆོས་འཐོབ་པའི་གེགས་བྱེད་ཅིང་ཕྱི་མར་ངན་འགྲོ་དང་རིགས་ངན་པར་སྐྱེ་བས་འདི་ཕྱི་གཉིས་ཀར་མི་འདོད་པ་བསྐྱེད་པ། དེའི་གཉེན་པོ་ཁམས་ཀྱི་རབ་དབྱེ་ལ་དམིགས་ནས་རང་གིས་མི་ཤེས་པའི་རྣམ་གྲངས་བསམ་པ་སོགས།བཞི་པ་མ་རིག་པ་ནི་བདེན་བཞི་དང་དཀོན་མཆོག་སོགས་ལ་དམིགས་ནས་རང་གི་གནས་ལུགས་མི་མཐོང་བའི་རྨོངས་པ། འདི་ནི་ཉོན་མོངས་ཐམས་ཅད་ཀྱི་རྩ་བ་ཡིན། བྱེད་ལས་ནི་ཆོས་རྣམས་ལ་ལོག་པར་ངེས་པ་དང་ཐེ་ཚོམ། ཀུན་ནས་ཉོན་མོངས་པ་འབྱུང་བའི་རྟེན་བྱེད་པར་གསུངས། ལྔ་པ་ཐེ་ཚོམ་ནི་བདེན་པ་བཞི་དང་དཀོན་མཆོག་ལས་འབྲས་སོགས་ལ་དམིགས་ནས་ཡོད་དམ་མེད། ཡིན་ནམ་མིན་སྙམ་པ་ལྟ་བུ། བྱེད་ལས་ནི་དགེ་བའི་བྱ་བ་ལ་བར་དུ་གཅོད་པའོ།།དྲུག་པ་ལྟ་བ་ལ་ནང་གསེས་ལྔ་སྟེ་འཇིག་ལྟ་ལ་འཇིག་པ་ནི་མི་རྟག་པ་དང་ཚོགས་ནི་དུ་མ་སྟེ། རང་རྒྱུད་ཀྱི་ཕུང་པོའི་ཚོགས་པ་ལ་དམིགས་ནས་ང་དང་ངའི་ཞེས་བདག་དང་བདག་གིར་ལྟ་བའི་ཤེས་རབ་ཉོན་མོངས་ཅན། མཐར་ལྟ་ནི་འཇིག་ལྟས་གང་བཟུང་བའི་ང་དེ་ཉིད་རྟག་བརྟན་ཐེར་ཟུག་བདེན་གྲུབ་སོགས་སུ་བལྟ་བ། ལྟ་བ་མཆོག་འཛིན་ནི་རྟག་ཆད་ཀྱི་ལྟ་བ་སོགས་ལ་བརྟེན་ནས་འབྱུང་བའི་ལྟ་བ་པོས་ཕུང་པོ་ལ་དམིགས་ནས་མཆོག་ཏུ་འཛིན་པ། ཕུང་པོ་ལ་མཆོག་ཏུ་འཛིན་ཚུལ་ནི་ལྟ་ངན་དེ་དག་ཡང་དག་པའི་ལྟ་བ་ཞེན་ན། ལྟ་ངན་དེ་དག་རྒྱུད་ལྡན་གྱི་ཕུང་པོ་ཡང་ལྟ་བ་རྣམ་དག་དང་ལྡན་པའི་རྒྱུ་མཚན་གྱིས་གང་ཟག་མཆོག་གོ་སྙམ་དུ་འཛིན་པའི་ལྟ་བར་གོ་དགོས། འདིས་ལྟ་བ་ངན་པ་རྣམས་ལ་རྨོངས་ཞེན་འཕེལ་བར་བྱེད་དོ། །ཚུལ་ཁྲིམས་དང་བརྟུལ་ཞུགས་མཆོག་འཛིན་ནི་ལོག་པའི་ཚུལ་ཁྲིམས་སོགས་གྲོལ་བྱེད་ཀྱི་རྒྱུ་གཙོ་བོར་འཛིན་པ། ལོག་ལྟ་ནི་བདེན་བཞི་དང་དཀོན་མཆོག་སོགས་མེད་པ་ལྟ་བ་དང་སྒྲོ་སྐུར་འདེབས་པའོ། །འདི་དྲུག་ཉོན་མོངས་ཐམས་ཅད་ཀྱི་རྩ་བ་ཡིན་པས་རྩ་ཉོན་དང་། དེ་སྐྱེས་མ་ཐག་ཏུ་རང་སྟོབས་ཀྱིས་རང་རྒྱུད་ལྡན་གྱི་གང་ཟག་གི་སེམས་རྒྱུད་མ་ཞི་ཞིང་མ་དུལ་བར་བྱེད་པའི་བྱེད་ལས་ཅན་ཏེ་སེམས་ཉོན་མོངས་ནས་དཀྲུགས་པར་བྱེད་པས་ཉོན་མོངས་ཞེས་ཟེར་རོ། །
ལན། འཕགས་པ་ཐོགས་མེད་སྐུ་མཆེད་ཀྱིས་མ་རིག་པ་དང་འཇིག་ལྟ་གཉིས་ཐ་དད་ཅིང་ཉོན་མོངས་ཀུན་གྱི་རྩ་བ་ནི་མ་རིག་པ་ཡིན་པར་འདོད་པ་སྟེ། དཔེར་ན་ཐག་ཁྲ་འཁྱིལ་པ་ལ་མུན་པ་ཅུང་ཟད་བབས་ན་ཐག་པའི་རང་བཞིན་མི་གསལ་བར་སོང་བའི་ཚེ་དེ་ལ་སྦྲུལ་འཛིན་གྱི་བློ་སྐྱེ་བ་ལྟ་བུ་ལས། ཐག་པ་སྦྲུལ་ལོ་སྙམ་དུ་འཁྲུལ་བ་ལྟ་བུ་འཇིག་ལྟ་དང་། དེའི་རྒྱུ་ཐག་ཁྲའི་སྟེང་དུ་མུན་པ་བབ་སྟེ་ཐག་པའི་གནས་ལུགས་མི་གསལ་བ་ལྟ་བུ་ནི་མ་རིག་པ་ཡིན་ཟེར། དེ་ལྟར་ཕུང་པོའི་གནས་ལུགས་ལ་སྒྲིབ་བྱེད་རྨོངས་ཙམ་གྱི་མ་རིག་པ་ལས་ཕུང་པོ་ལ་བདག་ཏུ་འཁྲུལ་བའི་འཇིག་ལྟ་སྐྱེ་ཞིང་།དེ་ལས་ཉོན་མོངས་གཞན་རྣམས་སྐྱེ་བར་བཞེད། དཔལ་ལྡན་ཆོས་གྲགས་དང་སློབ་དཔོན་ཟླ་བ་གྲགས་པ་སོགས་ཀྱིས་འཇིག་ལྟ་ཉིད་མ་རིག་པ་སྟེ།ཉོན་མོངས་ཐམས་ཅད་ཀྱི་རྩ་བར་གྱུར་པའི་མ་རིག་པ་ནི་འཇིག་ལྟ་ཉིད་ཡིན་ལ།འཇིག་ལྟ་ལས་ཉོན་མོངས་གཞན་རྣམས་སྐྱེ་བར་བཞེད། འཇིག་ལྟ་ཉིད་རྩ་བ་ཡིན་ཞིང་འཇིག་ལྟ་དེ་ལའང་ཀུན་བཏགས་དང་ལྷན་སྐྱེས་གཉིས་ཡོད་པ་ལས་ཕྱི་མ་དང་དེ་ལའང་ང་དང་ངའི་འཛིན་པ་གཉིས་ལས་ངར་འཛིན་པའི་འཇིག་ལྟ་ཉིད་དུ་འདོད་པ་ནི་དབུ་མ་ཐལ་འགྱུར་བའི་ལུགས་ཡིན་ནོ།།དེ་ཡང་རང་རེར་མང་པོའི་ཁྲོད་དུ་གཞན་གྱིས་རྐུ་བཙུགས་པའི་ཚེ། ང་ལ་ཉེས་པ་སྤུ་ཙམ་ཡང་མེད་བཞིན་དུ་འདིས་འདི་འདྲ་ཟེར་བ།ང་།ང་སྙམ་དུ་ང་རང་དབང་བའི་འཛིན་ཚུལ་ཤིན་ཏུ་གསལ་བ་ལྟར།རྒྱུན་དུ་ཡང་བློ་ངོར་གཅེས་ཤིང་ཕངས་པའི་ང་ཚུགས་ཐུབ་ཅིག་ཡོད་ཡོད་ལྟར་འཛིན་པ་འདི་ནི་འཇིག་ལྟ་ལྷན་སྐྱེས་ཡིན་ལ། འདིས་རང་ཕྱོགས་དང་གཞན་ཕྱོགས་ཞེས་སོ་སོར་རིས་སུ་བཅད་ནས་རང་ཕྱོགས་ཀྱི་ལུས་ལོངས་སྤྱོད་སོགས་ལ་ཆགས་པ་དང་། དེ་དག་ལ་གནོད་པ་བྱས་སམ་བྱེད་པར་དོགས་པའི་གཞན་ཕྱོགས་ལ་ཞེ་སྡང་འབྱུང་། དེ་བཞིན་དུ་རང་གི་ཡོན་ཏན་ལ་གཞན་གྱིས་མི་དོ་བར་འཛིན་པའི་ཁེངས་པ་དང་། རང་བློས་གང་བཟུང་ལ་ངས་བཟུང་བ་ལྟར་འཐད་དོ་སྙམ་དུ་ཞེན་པས་བདག་རྟག་ཆད་དུ་འཛིན་པའི་མཐར་ལྟ་དང་། ལྟ་ངན་མཆོག་འཛིན་དང་། དེ་དང་འབྲེལ་བའི་སྤྱོད་ངན་མཆོག་འཛིན་དང་། ལས་འབྲས་སོགས་མེད་པར་འཛིན་པའི་ལོག་ལྟ་དང་། དེ་དག་ཡོད་དམ་མེད་ཡིན་ནམ་མིན་སྙམ་པའི་ཐེ་ཚོམ་སོགས་སྐྱེ་བས་ཉོན་མོངས་གཞན་ཐམས་ཅད་ཀྱི་རྩ་བ་མཐར་གཏུགས་ན་འཇིག་ལྟ་ལ་ཐུག་པ་ཡིན། རྒྱུ་མཚན་དེས་འདོད་ཆགས་སོགས་ཉོན་མོངས་གཞན་གྱི་གཉེན་པོ་ནི་བྱེ་བྲག་པ་མགོ་གནོན་བྱེད་ཙམ་ལས་ཀུན་གྱི་གཉེན་པོར་མི་འགྲོ་བ་དང་། གཏི་མུག་གི་གཉེན་པོས་ཉོན་མོངས་ཐམས་ཅད་འཇོམས་པར་གསུངས་པ་ཡིན་ནོ། །འཁོར་བའི་རྩ་བ་འཇིག་ལྟ་མ་རིག་པའི་ངར་འཛིན་ལྷན་སྐྱེས་ཉིད་ཡིན་པས། ཉོན་མོངས་གཏན་སྤོང་བ་ལ་བདག་འཛིན་མ་རིག་པའི་གཉེན་པོ་བདག་མེད་རྟོགས་པའི་ཤེས་རབ་བསྐྱེད་པ་ལ་འབད་དགོས། རྟེན་འབྲེལ་ཡན་ལག་བཅུ་གཉིས་ཀྱི་དང་པོ་མ་རིག་པ་ནི་ཉོན་མོངས་ཡིན་ལ་ཤེས་སྒྲིབ་མ་ཡིན་ཞིང་། དེ་འཁོར་བའི་རྩ་བ་ཡིན་པ་ལ་འཇིག་ལྟ་ཡང་འཁོར་བའི་རྩ་བ་ཡིན་པ་བཤད་པ་ནི་མ་རིག་པ་སྤྱི་དང་འཇིག་ལྟ་བྱེ་བྲག་ཡིན་པས་འགལ་བ་མེད་དོ། །། ཉོན་མོངས་སྐྱེ་བའི་རྒྱུ་ནི་གང་ཡིན།
ལན། ཉོན་མོངས་སྐྱེ་བའི་རྒྱུ་ལ་དྲུག་ཡོད་དེ། རྟེན། ྱདམིགས་པ། འདུ་འཛི། ༔བཤད་པ། གོམས་པ།ཡིད་ལ་བྱེད་པ་བཅས་ཏེ། དང་པོ་རྟེན་ནི་བག་ལ་ཉལ་བ་སྟེ་ས་བོན། དེ་མ་སྤངས་ན་རྐྱེན་དང་འཕྲད་ཚེ་ཉོན་མོངས་མངོན་གྱུར་བ་ངེས་པར་སྐྱེ་སྟེ། ནས་ཀྱི་ས་བོན་དེ་ཆུ་ལུད་དྲོད་གཤེར་འཛོམ་པའི་ཞིང་དང་ཕྲད་ན་མྱུ་གུ་འབྱུང་བ་དང་མཚུངས་སོ། །གཉིས་པ་དམིགས་པ་ནི་ཡུལ་ཏེ་ཆགས་པའི་ཡུལ་བུད་མེད་སོགས་ཡིད་དུ་འོང་བའམ་ཞེ་སྡང་གི་ཡུལ་དགྲ་བོ་ལྟ་བུ་ཡིད་མི་འོང་བ་སོགས་ཉོན་མོངས་སྐྱེ་བ་དང་མཐུན་པའི་ཡུལ་རྣམས་ལ་ཟེར། གསུམ་པ་འདུ་འཛི་ནི་ཆང་འཐུང་དང་རྩེད་མོ་སོགས་གྲོགས་ངན་པའི་རྗེས་སུ་སློབ་པ། བཞི་པ་བཤད་པ་ནི་སྒྲུང་དང་ཆགས་ལམ་གྱི་བསྟན་བཅོས། མི་དགེ་བའི་བཤེས་གཉེན་གྱིས་ཉོན་མོངས་མ་སྤངས་ནའང་ཐར་བ་ཐོབ་སྐད་བཤད་པ་སོགས་ཆོས་ལོག་པ་ཉན་པ།ལྔ་པ་གོམས་པ་ནི་བྱ་བ་གང་ཡིན་ཡང་གོམས་འདྲིས་ཆེ་བ་དེ་ལ་ངང་གིས་འཇུག་པ་ལྟར། དཔེར་ན་ཁོང་ཁྲོ་ལ་གོམས་པ་དག་གིས་མིག་ལོག་བལྟ་བ་ཙམ་ཡང་མི་བཟད་པ་ལྟ་བུ་སྔོན་ཉོན་མོངས་པ་འདྲིས་པའི་སྟོབས་བསྐྱེད་པ། དྲུག་པ་ཡིད་ལ་བྱེད་པ་ནི་འདོད་ཆགས་དང་ཞེ་སྡང་གི་ཡུལ་སོགས་ལ་ཡང་ནས་ཡང་དུ་སྒྲོ་བཏགས་ཏེ་ཚུལ་བཞིན་མ་ཡིན་པ་ཡིད་ལ་བྱེད་པའོ། །དེ་དག་ལས་ཉོན་མོངས་ཀྱི་གཙོ་བོ་ནི་ཕྲ་རྒྱས་མ་སྤངས་པ་དང་། ཡུལ་ཉེ་བར་གནས་པ་དང་།ཚུལ་མིན་ཡིད་བྱེད་ཀྱི་རྣམ་རྟོག་གསུམ་མོ།།
ལན།མདོ་སྡེ་རྒྱན་ལས་ཉོན་མོངས་པས་རང་དང་གཞན་ལ་གནོད་པ་དང་།འདི་དང་ཕྱི་མར་སྡུག་བསྔལ་བསྐྱེད་པ་ལ་སོགས་པའི་ཉེས་དམིགས་གསུང་པ་དང་། སྤྱོད་འཇུག་ཏུ་ལྷ་སྲིད་སྡེ་བརྒྱད་ཐམས་ཅད་དགྲར་ལངས་ཀྱང་མནར་མེད་དུ་འཁྲིད་མི་ཐུབ་ལ། ཉོན་མོངས་པས་དམྱལ་གནས་དེར་སྐད་ཅིག་གཅིག་ལ་འཕེན་པས་གནོད་པ་རླབས་ཆེ་བ་དང་། ཉོན་མོངས་པའི་དགྲ་ཐོག་མེད་ནས་ཐ་མ་མི་མངོན་པའི་བར་རྗེས་སུ་འབྲངས་པ་ལྟར་དགྲ་གཞན་རྣམས་ཡུན་རིང་མི་ཐུབ་པས་གནོད་པ་དུས་རིང་བ། དགྲ་ཕལ་པ་གཞན་ལ་མཐུན་འཇུག་བྱས་ན་ཕན་འདོགས་པའང་སྲིད་མོད། ཉོན་མོངས་ལ་མཐུན་འཇུག་ཅི་ཙམ་བྱས་པ་བཞིན་ལྷག་པར་གནོད་པ་སྐྱེལ་བ་དང་།ཐ་མལ་བའི་དགྲ་ཉེ་འཁོར་དུ་སླེབས་པ་ལའང་འཇིགས་ན་ཡུན་རིང་པོར་་པ་ཐམས་ཅད་སྟེར་བའི་ཉོན་མོངས་ཀྱི་དགྲ་དེ་སྙིང་ནང་དུ་རྟག་པར་གནས་པ་ལ་འཇིགས་པ་མེད་པ་ཆེས་མི་རིགས་པ་ལ་སོགས་གསུངས་པ་བཞིན་མདོར་ན་འཁོར་བ་འདིར་སྡིག་པ་དང་སྡུག་བསྔལ་ཇི་སྙེད་ཡོད་པ་ཐམས་ཅད་ཉོན་མོངས་པས་བསྐྱེད་པ་དང་། མཐོ་རིས་དང་ཐར་པའི་བར་ཆད་ཐམས་ཅད་ཀྱང་ཉོན་མོངས་པས་བྱེད་པ་ཡིན་པས་ཉེས་སྐྱོན་གང་ཡོད་ཐམས་ཅད་ཉོན་མོངས་པའི་ཉེས་དམིགས་སུ་འདུ་བ་ཡིན་ནོ། །
ལན། དེ་ལ་དབྱེ་ན་གཉིས་ཡོད་དེ། ཚོར་བ་བདེ་བའི་དོན་དུ་གསོག་པ་དང་ཚོར་བ་བཏང་སྙོམས་པའི་ཕྱིར་གསོག་པའོ། །འདིར་གསག་བྱའི་ལས་སུ་ངོས་གཟུང་རྒྱུའི་སེམས་པ་བྱ་བ་ནི་རྡོ་ཁབ་ལེན་ལ་ལྕགས་གཡོ་བར་བྱའོ་སྙམ་པའི་ཀུན་སློང་མེད་ཀྱང་རེག་པ་ཙམ་གྱིས་ལྕགས་གཡོ་བར་བྱེད་པ་བཞིན་སེམས་པ་འདི་ཡང་གང་གི་འཁོར་དུ་ཡོད་པ་ཙམ་གྱིས་སེམས་སྐྱོན་དང་ཡོན་ཏན་ལ་སོགས་པའི་ཡུལ་ལ་གཡོ་ཞིང་སྐུལ་བར་བྱེད་པའི་སེམས་བྱུང་ཁྱད་པར་བ་ཞིག་ལ་གོ་དགོས། སྤྱིར་ལས་ཞེས་པ་བྱ་བྱེད་ལས་གསུམ་གྱི་ནང་གི་བྱ་བ་ལ་ལས་ཀྱི་བརྡ་སྦྱར་བ་ཡིན། འཇིག་རྟེན་ནའང་ལས་ཀ་ལས་ཟེར་བ་ལྟ་བུ་བྱ་བ་ལ་ལས་ཀྱི་ཐ་སྙད་བཏགས་པ་ཡོད། དུག་གསུམ་མེད་པས་ཀུན་ནས་བསླངས་ཏེ་བྱ་བ་བཟང་པོ་བྱས་པ་ལ་དགེ་བའི་ལས་བསགས་པ་ཟེར། དུག་གསུམ་དྲག་པོས་ཀུན་ནས་བསླངས་ཏེ་བྱ་བ་ངན་པ་བྱས་པ་ལ་མི་དགེ་བའི་ལས་བསགས་པ་ཟེར། དགེ་མི་དགེ་བའི་ལས་ལས་ཡིད་དུ་འོང་མི་འོང་གི་འབྲས་བུ་འབྱིན་པ་ནི་རྒྱལ་ཁྲིམས་ཡོད་སར་བྱ་བ་བཟང་པོ་བྱེད་མཁན་ལ་གཟེངས་བསྟོད་དང་། བྱ་བ་ངན་པ་བྱེད་མཁན་ལ་ཆད་ལས་ཀྱིས་ཚར་གཅོད་པ་དང་མཚུངས་པ་ཡིན།སྤྱིར་ལས་ལ་དགེ་མི་དགེ་ལུང་མ་བསྟན་གསུམ་ཡོད་ཀྱང་འདིར་བསྟན་པ་ནི་དང་པོ་གཉིས་དང་། དགེ་བའི་ལས་ལ་ཡང་ཟག་བཅས་དང་ཟག་མེད་གཉིས་ལས། འདིར་ཟག་བཅས་ཀྱི་ལས། དེ་ལས་ཡང་འཕགས་པའི་རྒྱུད་ལ་ཡོད་པ་དང་། སོ་སོ་སྐྱེ་བོའི་རྒྱུད་ལ་ཡོད་པ་གཉིས་ལས་འདི་ཕྱི་མ་སྟེ། དེ་ལ་བསོད་ནམས་མ་ཡིན་པའམ་མི་དགེ་བའི་ལས་དང་། སོ་སྐྱེའི་རྒྱུད་ལ་ཡོད་པའི་འའདོད་པའི་སས་བསྡུས་པའི་བསོད་ནམས་ཀྱི་ལས་དང་། ཁམས་གོང་མའི་སས་བསྡུས་པའི་མི་གཡོ་བའི་ལས་རྣམས་སོ། །དེ་ལྟ་བུའི་ལས་གསོག་ཚུལ་ནི་གཟུགས་སོགས་འདོད་ཡོན་སྤྱད་པ་ལས་བྱུང་བའི་བདེ་བ་གཙོ་བོ་ཚེ་འདིའི་ཆེད་དུ་དམིགས་ནས་བསོད་ནམས་མ་ཡིན་པའི་ལས་གསོག་པ་དང་། ཚེ་འདིའི་ཕུན་ཚོགས་ལ་ཞེན་པ་ལོག་ནས་གཙོ་བོ་འཇིན་རྟེན་ཕྱི་མའི་འདོད་པའི་བདེ་བ་ལ་དམིགས་ནས་བསོད་ནམས་ཀྱི་ལས་གསོག་པ་དང་། འདོད་པའི་ཡོན་ཏན་སྤྱད་པའི་བདེ་བ་ལ་ཡིད་ལོག་ནས་གཙོ་བོ་ཏིང་ངེ་འཛིན་ལས་སྐྱེས་བའི་ཚོར་བ་བདེ་བ་ལ་དམིགས་ནས་བསམ་གཏན་གསུམ་པ་མན་ཆད་ནས་དང་པོའི་བར་སྐྱེས་པའི་མི་གཡོ་བའི་ལས་གསོག ཚོར་བ་དེས་ཀྱང་ཡིད་སུན་ནས་ཚོར་བ་བཏང་སྙོམས་པའི་དོན་དུ་གཉེར་བས་བསམ་གཏན་བཞི་པ་ནས་སྲིད་རྩེའི་བར་དུ་སྐྱེས་པའི་མི་གཡོ་བའི་ལས་གསོག་པའོ། །
ལན། འཆི་བའི་རྐྱེན་ལ་དབྱེ་ན་ཚེ་ཟད་པས་འཆི་བ་སྟེ་སྔོན་གྱི་ལས་ཀྱིས་ཇི་ལྟར་འཕངས་པའི་ཚེ་ཐམས་ཅད་ཟད་ནས་འཆི་བ་དང་། བསོད་ནམས་ཟད་ནས་འཆི་བ་སྟེ་ཡོ་བྱད་མེད་ནས་འཆི་བ་ལྟ་བུ། ཡ་ང་བ་མ་སྤངས་ནས་འཆི་བ་སྟེ་ཁ་ཟས་ཚོད་མི་ཟིན་པར་ཟ་བ་དང་། མི་འཕྲོད་པ་ཟ་བ་དང་།སྔ་མ་མ་ཞུ་བར་ཟ་བ་དང་། མ་ཞི་བ་ལྟོར་བསགས་པ་འབྱིན་པར་མི་བྱེད་པ་དང་། སྨིན་པ་བསྒགས་པ་དང་། སྨན་སོ་སོར་མི་བསྟེན་པ་དང་། གོམས་པ་དང་མ་གོམས་པ་མི་ཤེས་པ་དང་། དུས་མ་ཡིན་པར་འགྲོ་བ་དང་། མི་ཚངས་པར་སྤྱོད་པ་བཅས་མདོ་ནས་གསུངས་པའི་འཆི་རྐྱེན་དགུས་ཚེ་མ་ཟད་ནས་འཆི་བའོ། །
ལན། འཆི་བའི་སེམས་ལ་ཕྲ་རགས་གཉིས་ལས། ཕྱི་དབུགས་འཆད་ཁའི་འཆི་སེམས་དེ་རགས་པ་དང་། ཕྱི་དབུགས་ཆད་ཅིང་ནང་དབུགས་མ་ཆད་པའི་བར་དེར་འཆི་སེམས་ཕྲ་མོ་ཡིན་ནོ། །འཆི་སེམས་རགས་པ་ལ་ཡང་དགེ་བའི་སེམས་དང་ལྡན་པ་དང་། མི་དགེ་བའི་སེམས་དང་ལྡན་པ། ལུང་མ་བསྟན་གྱི་སེམས་དང་ལྡན་པ་བཅས་གསུམ་ཡོད་དེ།དགེ་བའི་སེམས་དང་ལྡན་པས་འཆི་བ་ནི་འཆི་ཁར་རང་གིས་དྲན་པའམ་གཞན་གྱིས་དྲན་པར་བྱས་པའི་རྐྱེན་གྱིས་བླ་མ་དང་དཀོན་མཆོག་གསུམ་ལ་དད་གུས་དང་། ཕྱི་མར་ཆོས་ལྡན་གྱི་ལུས་རྟེན་ཐོབ་ཅིང་བསྟན་པ་དང་མཇལ་བའི་སྨོན་འདུན་སོགས་དགེ་སེམས་མངོན་དུ་གྱུར་བའི་སྟོབས་ཀྱིས། འཕེན་བྱེད་དགེ་བའི་ལས་མཐུ་ཅན་དུ་བྱས་པས་ཚེ་ཕྱི་མར་བདེ་འགྲོར་སྐྱེ་བའི་སྔ་ལྟས་སུ་མུན་ཁྲོད་ནས་སྣང་བར་འགྲོ་བ་ལྟ་བུའི་སྤྲོ་ཉམས་ཆེན་པོ་དང་། རྨི་ལམ་ལྟ་བུས་གཟུགས་ཡིད་དུ་འོང་བ་སྣ་ཚོགས་འཆར་རོ། །།ྱམི་དགེ་བའི་སེམས་དང་ལྡན་པས་འཆི་བ་ནི་འཆི་བའི་ཚེ་ནོར་རྫས་ཡོ་བྱད་སོགས་ལ་ཆགས་ཞེན་དང་།དགྲ་ལ་ཞེ་སྡང་ལྟ་བུའི་ཉོན་མོངས་ཤུགས་དྲག་སྐྱེས་ནས་འཕེན་བྱེད་མི་དགེ་བའི་ལས་མཐུ་ཅན་དུ་བྱས་པས་ངན་སོང་དུ་སྐྱེ་བའི་སྔ་ལྟོས་སུ་སྣང་བ་ནས་མུན་ཁྲོད་དུ་འགྲོ་བ་འདྲ་བའི་སུན་སྣང་དང་། གཟུགས་ཡིད་དུ་མི་འོང་བ་སྣ་ཚོགས་རྨི་ལམ་བཞིན་དུ་འཆར་ཞིང་སྡུག་བསྔལ་དྲག་པོ་འབྱུང་ལ།གནད་གཅོད་ཀྱང་ཤིན་ཏུ་ཚབས་ཆེའོ། ། ལུང་མ་བསྟན་གྱི་སེམས་དང་ལྡན་པས་འཆི་བ་ནི་འཆི་ཁར་དགེ་མི་དགེ་གང་དུའང་རང་གིས་མ་དྲན་ལ་གཞན་གྱིས་ཀྱང་དྲན་པར་མ་བྱས་པར་འཆི་བ་སྟེ། དེ་ལ་སྔར་བཤད་པའི་བདེ་སྡུག་གཉིས་ཀ་མི་འབྱུང་ངོ་། །འཆི་སེམས་ཕྲ་མོར་རྒྱུ་བའི་ཚེ་ལ་ལུང་མ་བསྟན་གྱི་སེམས་སུ་འགྱུར་རོ། །འདིར་འཆི་ཁའི་སེམས་ནི་ཤིན་ཏུ་གལ་ཆེ་སྟེ། མི་ཚེ་ལ་དགེ་བ་སྟོབས་ཆེན་པོ་ཅི་ལྟ་བུ་བསྒྲུབས་ཡོད་ནའང་འཆི་ཁར་སེམས་མི་དགེ་བ་སྐྱེས་ན་མི་དགེ་བའི་ལས་ལ་གསོལ་འདེབས་པས་དམྱལ་པ་ལ་སྐྱེ་བ་དང་།སྡིག་པ་སྟོབས་ཆེན་པོ་ཅི་ལྟ་བུ་ཞིག་བསགས་ཡོད་ཀྱང་འཆི་ཁར་དགེ་སེམས་ཤ་སྟག་གིས་ཤི་ན་དགེ་བའི་ལས་ལ་གསོལ་འདེབས་པར་གྱུར་པས་ཚེ་གཅིག་དེ་ལ་བདེ་འགྲོར་སྐྱེ་འགྱུར་བ་ཡིན་ཞེས་གསུངས་སོ། །ལྷག་པར་དུ་འཆི་ཁར་ཆགས་སེམས་དང་ཁོང་ཁྲོ་སྐྱེ་བ་སླ་བས་ཤིན་ཏུ་ནས་གཟབ་དགོས་པ་དང་། དེར་གཟབ་པའང་གསོན་དུས་མ་གོམས་ན་འཆི་ཁར་གློ་བུར་དུ་འགོག་ནུས་པ་དཀའ་བས། དུས་རྒྱུན་དུ་བརྩོན་པར་བྱས་ནས་གོམས་པ་བྱེད་པ་གལ་ཆེའོ།
ལན། མི་རྣམས་འཆི་བའི་སྐབས་སུ་མར་མེ་ལ་ཕུ་བཏབ་པ་ལྟར་མ་ཡིན་པར་ཕྱི་དང་ནང་གི་རྟགས་བརྒྱད་ཡོད་དེ། ས་ཁམས་ཆུ་ལ་ཐིམ་པའི་དུས་ཏེ། གཟུགས་ཀྱི་ཕུང་པོ་ཉམས་འགོ་ཚུགས་དུས་སུ་སའི་ཁམས་ཀྱི་རྣམ་ཤེས་ཀྱི་རྟེན་བྱེད་པའི་ནུས་པ་ཤུགས་ཆུང་དུ་སོང་ནས་ས་ཁམས་ཀྱི་ནུས་པ་ཉམས་པ་དང་མཉམ་དུ་ཆུའི་ཁམས་ཀྱི་རྣམ་ཤེས་ཀྱི་རྟེན་བྱེད་རྒྱུའི་ནུས་པ་མངོན་ཇེ་གསལ་དུ་འགྲོ རིམ་པ་འདིར་ས་ཁམས་ཆུ་ཁམས་ལ་ཐིམ་པ་ཞེས་ཟེར། ཕྱི་རྟགས་སུ་རང་ལུས་ཀྱི་ཤུགས་དང་མདངས་ཉམས་ལ་ནང་རྟགས་སུ་སྨིག་རྒྱུ་ལྟ་བུའི་སྣང་བ་འཆར། འདིའི་སྐབས་འཆི་བ་པོའི་མིག་མི་གསལ་བར་འགྱུར་བ་དང་གཟུགས་པོ་ས་འོག་ཏུ་ཐིམ་པའི་ཚོར་སྣང་འབྱུང་། མི་སྡིག་པ་ཆེན་པོ་ཡིན་ན་སྐབས་འདིར་རི་ཆེན་པོས་མནན་པ་ལྟ་བུའི་སྡུག་བསྔལ་འབྱུང་། ༧ཆུ་ཁམས་མེ་ལ་ཐིམ་པའི་དུས་ནི་ཚོར་བའི་ཕུང་པོ་ཐིམ་པ་སྟེ། ཆུའི་ཁམས་ཀྱི་རྣམ་ཤེས་ཀྱི་རྟེན་བྱེད་རྒྱུའི་ནུས་པ་ཆུང་དུ་སོང་བ་དང་མཉམ་དུ་མེའི་ཁམས་ཀྱི་ནུས་པ་མངོན་གསལ་ཆེ་རུ་འགྲོ ཕྱི་རྟགས་གཅིན་མི་འཚོགས་པ་དང་། ལྕེ་དང་མཆུ་ཏོ་སྐམ་པོ་ཆགས་པ་དང་།ནང་རྟགས་ལ་ཁང་པ་ཆེན་པོ་ཞིག་ཏུ་དུ་བས་ཁེངས་བའི་སྣང་བ་འཆར།མི་སྡིག་ཆེ་ལ་འདིའི་སྐབས་ཆུ་ཆེན་པོས་ཁྱེར་བ་ལྟ་བུའི་སྡུག་བསྔལ་འབྱུང་།མེ་ཁམས་རླུང་ལ་ཐིམ་པའི་དུས་ནི་འདུ་ཤེས་ཀྱི་ཕུང་པོ་ཐིམ་པ་སྟེ། མེའི་ཁམས་ཀྱི་རྣམ་ཤེས་ཀྱི་རྟེན་བྱེད་རྒྱུའི་ནུས་པ་ཆུང་དུ་སོང་བ་དང་རླུང་ཁམས་ཀྱི་ནུས་པ་མངོན་གསལ་ཆེ་རུ་ཕྱིན། ཕྱི་རྟགས་ལུས་ཀྱི་སྟོད་སྨད་གང་རུང་ནས་དྲོད་བསྡུ་བ་དང་ནང་རྟགས་རང་སྣང་ལ་སོག་མ་གྲིས་བཏུབ་ནས་དེར་མེ་སྤར་ཏེ་གཡུགས་རྗེས་གནམ་ནས་མེ་ཡི་ཆར་པ་འབབ་པའམ་སྐར་མ་ཤར་བ་ལྟ་བུའི་ཚོར་སྣང་ཡོང་། འཆི་བ་པོས་ཉེ་བའི་མི་རྣམས་ཀྱང་དྲན་མི་ཐུབ་པའི་དྲན་པ་ཉམས་བཞིན་ཡོད། འདིའི་སྐབས་སུ་མི་སྡིག་ཆེ་ལ་མེས་ཚིག་པ་ལྟ་བུའི་སྡུག་བསྔལ་འབྱུང་། ༧རླུང་ཁམས་རྣམ་ཤེས་ལ་ཐིམ་པའི་དུས་ནི་འདུ་བྱེད་ཀྱི་ཕུང་པོ་ཐིམ་པ་སྟེ། རླུང་ཁམས་ཀྱི་རྣམ་ཤེས་ཀྱི་རྟེན་བྱེད་རྒྱུའི་ནུས་པ་ཆུང་དུ་འགྲོ་བཞིན་ཡོད། ཕྱི་རྟགས་རང་གི་དབུགས་ཧ་ཅང་བྲེལ་བ་ཚ་པོ་ཡོད་པ་མ་ཟད་དབུགས་ཕར་གཏོང་ཐུབ་པ་ལས་ཚུར་ལེན་མི་ཐུབ་པར་ལྒང་བུ་དབུགས་ཤོར་བ་ལྟ་བུ་ཡོང་། ནང་རྟགས་སུ་ཁང་པ་ཆུང་ངུ་ཞིག་ཏུ་མར་མེ་རྫོགས་ཉེ་བ་ཞིག་ཁྲ་ལྷམ་མེ་འབར་རྒྱུ་ཡོད་པའི་སྣང་བ་འཆར། སྐབས་འདིར་སྙིང་འགུལ་མཚམས་དང་དབུགས་གཏོང་མཚམས་ཆད་པས་མི་རྣམས་ཀྱིས་ཤི་བ་ལ་ངོས་འཛིན་བཞིན་ཡོད། འོན་ཀྱང་དབང་པོའི་ཤེས་པ་རྣམས་འགགས་ཟིན་ཀྱང་ཡིད་ཀྱི་ཤེས་པ་གནས་ཡོད་པས་ད་དུང་འཆི་བཞིན་པ་ལས་ཤི་ཟིན་པ་མ་ཡིན། འདིའི་སྐབས་མི་སྡིག་ཆེ་ལ་སྨུག་པ་ཆེན་པོའི་ནང་གཏུམ་པ་ལྟ་བུའི་སྡུག་བསྔལ་འབྱུང་།རྣམ་ཤེས་སྣང་བར་ཐིམ་པའི་ཚེ་ནང་རྟགས་སུ་སྟོན་དུས་ཀྱི་ནམ་མཁའ་གཡའ་དག་པ་ལ་ཟླ་འོད་ཀྱིས་ཁྱབ་པ་ལྟ་བུའི་སྟོང་སང་དཀར་ལམ་པའི་སྣང་བ་ཤར། འདིའི་སྐབས་ལ་ཕྱི་རྟགས་གང་ཡང་འཆར་རྒྱུ་མེད། སྣང་བ་མཆེད་པར་ཐིམ་པའི་དུས་སུ་ནང་རྟགས་སྟོན་དུས་གནམ་གཡའ་དག་པ་ལ་ཉི་འོད་ཀྱིས་ཁྱབ་པ་ལྟ་བུའི་སྣང་བ་འཆར། མཆེད་པ་ཉེར་ཐོབ་ལ་ཐིམ་པའི་དུས་སུ་ནང་རྟགས་སྟོན་གནམ་གཡའ་དག་པ་ལ་སྲོད་དུས་ཀྱི་སྨག་འཐུག་པོས་ཁྱབ་པ་ལྟ་བུའི་སྣང་བ་འཆར། དེ་ལ་སྟོང་སང་ནག་ལམ་པ་ཟེར། འདིའི་སྐབས་སུ་སེམས་ཐོག་མའི་ཆ་ལ་དྲན་པ་ཡོད་པ་དང་། རིམ་གྱིས་དྲན་པའི་ནུས་པ་ཉམས་ནས་ཧ་ལམ་དྲན་མེད་ལྟ་བུར་འགྱུར་བ་ཡིན།ཉེར་ཐོབ་འོད་གསལ་ལ་ཐིམ་པའི་ཚེ་འོད་གསལ་སློད་བྱེད་ཀྱི་སྐྱོན་ཟླ་འོད་ཀྱིས་ཁྱབ་པ་དང་ཉི་འོད་ཀྱིས་ཁྱབ་པ། སྨག་འཐུག་པོས་ཁྱབ་པ་ལྟ་བུའི་སྣང་བ་དང་བྲལ་སྟེ་ཐོ་རངས་ཀྱི་ནམ་མཁའི་རང་མདངས་ཇི་ལྟ་བ་བཞིན་སྟོང་སངས་ཤིན་ཏུ་དྭངས་པའི་སྣང་བ་སྟོང་ཉིད་མངོན་སུམ་དུ་རྟོགས་པའི་མཉམ་གཞག་གི་སྣང་བ་འདྲ་ཞིག་འཆར་བ་དེ་ལ་འཆི་བ་འོད་གསལ་ཟེར།འོད་གསལ་གྱི་སེམས་དེ་ལ་གཞིའི་སེམས་ཞེས་ཟེར། དེ་ནི་སེམས་ཐམས་ཅད་ཀྱི་རྩ་བ་ཡིན། འདི་ལ་ལྟོས་ན་སེམས་གཞན་ཚང་མ་གློ་བུར་བ་ཡིན།སྐྱེ་འགྲོ་ཡོངས་སྐྱེ་བ་ཅི་འདྲ་ཞིག་བླངས་ན་ཡང་སེམས་འདི་ཐོག་མ་མེད་པ་ནས་ཡོད་ལ་སངས་རྒྱས་ཀྱི་སའི་བར་མུ་མཐུད་ནས་གནས་པ་ཡིན། འཆི་བའི་ཐིམ་རིམ་གྱི་དུས་སུ་ཇི་ཙམ་དྲན་ཤེས་བསྟེན་པ་དེའི་ཚོད་ཀྱིས་སྐྱེ་བ་གསར་པ་བླངས་པའི་ཚེ་སྐྱེ་བ་སྔ་མ་དྲན་པའི་ནུས་པ་ཆེ་བ་ཡིན། དཔེར་ན་ང་ཚོའི་ཉམས་མྱོང་ནང་ལ་མཚན་མོར་ཉལ་བའི་སྔོན་དུ་སང་ཉིན་དུས་ཚོད་ཅི་ཙམ་ལ་ལངས་དགོས་པ་དང་། ལངས་རྗེས་ལས་ཀ་ཅི་ཞིག་བསྒྲུབ་དགོས་པ་རྣམས་དྲན་ཤེས་གསལ་པོ་བྱས་ཏེ་འདུན་པ་ཤུགས་དྲག་པོ་བཏང་ན། གཉིད་པའི་སྐབས་དྲན་རྒྱུ་མེད་ནའང་སྔར་གྱི་འཕེན་པ་དེར་བསྟེན་ནས་དུས་ཚོད་དེའི་ཐོག་ཏུ་སད་ཡོང་བ་མ་ཟད། བྱ་རྒྱུའི་ལས་ཀ་རྣམས་ཀྱང་མྱུར་དུ་དྲན་ཐུབ་ཡོང་བ་ལྟ་བུ་ཡིན། རྒྱུན་དུ་ཐུགས་དམ་ལ་ཞུགས་འདུག་ཟེར་བ་དེ་ཡང་འོད་གསལ་གྱི་སེམས་ཕྲ་ཤོས་འདིའི་ཐོག་ལ་གནས་པ་ཡིན།འདིའི་སྐབས་སུ་ཕྱི་དབུགས་ཆད་ཀྱང་ད་དུང་ནང་དབུགས་མི་ཆད་པ་ཡིན་ཏེ་བར་དོའི་ལུས་གྲུབ་པ་དང་མཉམ་དུ་སྙིང་གའི་ཁམས་དཀར་པོ་ཐུར་དུ་བབས་ནས་རྟགས་ཀྱི་རྩེ་དང་། དམར་པོ་གྱེན་དུ་སོང་ནས་སྟེང་གི་སྣ་སྒོ་ནས་ཕྱི་ལ་ཁྲག་ཞིག་དོན་བྱུང་རྗེས་ད་གཟོད་དབུགས་ཡོངས་རྫོགས་ཆད་ནས་རོར་གྱུར་བ་ཡིན། འོད་གསལ་གྱི་སེམས་འདིའི་ངང་ལ་གནས་པའི་ཚེ་གལ་ཏེ་གཡོ་འགུལ་ཕྲན་བུ་ཞིག་བྱུང་ན། འོད་གསལ་གྱི་སེམས་དེ་འགགས་ནས་ཕུང་པོ་ལས་རྣམ་ཤེས་ཕྱིར་ཐོན་ཅིང་། སྔར་གྱི་འཆི་བའི་རིམ་པ་དེ་ལྡོག་ནས་ཤར་ཡོང་བ་ཡིན།
ལན། ལས་དགེ་བ་དང་མི་དགེ་བ་བྱེད་པའི་གང་ཟག་འཆི་བའི་དུས་རང་གིས་དྲན་པའམ་གཞན་གྱིས་དྲན་པར་བྱེད་ཀྱང་རུང་སྟེ་སྔོན་ལས་དཀར་ནག་མང་པོའི་ནང་ནས་གང་སྟོབས་ཆེ་བ་དེ་སེམས་ལ་གཞོལ་བར་འགྱུར་བ་དང་། གལ་ཏེ་སྟོབས་ཆེ་ཆུང་འདྲ་ན་ལས་གང་ལ་གོམས་ཆེ་བ་དེར་གཞོལ་བར་འགྱུར་བ། གོམས་པ་འདྲ་ན་སྔོན་མར་གང་བྱས་པ་དེར་གཞོལ་བར་འགྱུར་ཞིང་གཞན་རྣམས་བརྗེད་པར་འགྱུར། ལས་དགེ་བ་བྱས་པ་རྣམས་འཆི་དུས་མུན་ནག་ནས་འོད་གསལ་བའི་ཡུལ་ལ་འགྲོ་བ་དང་འདྲ་ལ། རྨི་ལམ་ལྟ་བུའི་གཟུགས་མི་སྡུག་པ་མ་ཡིན་པ་ཡིད་དུ་འོང་བ་སྣ་ཚོགས་འབྱུང་བ་དང་། དེའི་ལུས་ལ་སྡུག་བསྔལ་གྱི་ཚོར་བ་དྲག་པོ་མི་འབྱུང་ངོ་།བདེ་འགྲོར་སྐྱེ་བའི་ལྟས་སུ་དྲོད་ཀྱང་ལུས་ཀྱི་སྨད་ནས་བསྡུས་ཏེ་སྙིང་གར་ཐུག་པའི་བར་དུ་གྲང་བར་འགྱུར།
ལན། ལས་མི་དགེ་བ་བྱས་པ་རྣམས་འཆི་ཚེ་སྔར་མི་དགེ་བ་བྱས་པའི་མི་སྡུག་པ་དུ་མ་སྣང་བར་འགྱུར་ཏེ་འོད་དང་ལྡན་པ་ནས་མུན་ནག་ཁྲོད་དུ་འགྲོ་བ་དང་མཚུངས། མི་དགེ་བ་ཆེན་པོ་རྣམས་རྟགས་མཚན་མི་སྡུག་པ་དེ་དག་མཐོང་བས་ལུས་ལ་སྡུག་བསྔལ་འབྱུང་བ་དང་། རྐང་ལག་གཡོབ་པ་དང་བཤང་གཅིན་འབྱུང་བ་དང་ནམ་མཁར་རྙོབ་པ་དང་མིག་ལོག་པ་དང་ཁ་ནས་དབུ་བ་འབྱུང་བ་སོགས་འབྱུང་བར་འགྱུར། མི་དགེ་བ་འབྲིང་བྱེད་པ་ལ་དེ་དག་ཁ་ཤས་འབྱུང་བར་འགྱུར་བ་སྟེ། ལས་མི་དགེ་བྱས་པ་ལ་མནར་གཅོད་ཤིན་ཏུ་ཚབས་ཆེའོ། །ངན་འགྲོར་སྐྱེ་བའི་སྔ་ལྟས་སུ་ལུས་ཀྱི་དྲོད་ཀྱང་སྟོད་ནས་མར་སྙིང་གའི་བར་དུ་བསྡུའོ། །
ལན། དེ་ཡང་འཆི་བ་འོད་གསལ་གྱི་སེམས་དེ་གཡོ་མེད་དུ་ཅི་ཙམ་གནས་པའི་མཐར། དེའི་ངང་ནས་འདར་འཕྲིག་ཙམ་གྱིས་ཅུང་ཟད་གཡོ་བ་ཞིག་འོང་ལ།དེ་བྱུང་བའི་ཚེ་འོད་གསལ་ལས་ལྡང་བར་རྩོམ་པ་ཡིན་པས་མཚམས་དེ་ནས་ཤིན་ཏུ་ཕྲ་བའི་རླུང་སེམས་དེ་སྙིང་གའི་ཁམས་དཀར་དམར་གྱི་ཐིག་ལེ་ཁ་བཤག་ཕྱེ་བའི་ནང་ནས་ཕྱི་རོལ་ཏུ་ཐོན་ནས་ལུས་འདི་བོར་ཏེ་བར་དོའི་ལུས་གྲུབ་པ་ཡིན། འཆི་བ་འོད་གསལ་འགག་པ་དང་བར་དོ་གྲུབ་པ་དུས་མཉམ་ཏེ། ཤི་མ་ཐག་ནས་བར་དོ་གྲུབ་པ་ཡིན། འཆི་བའི་ཚེ་ན་འདུ་ཤེས་མི་གསལ་བ་ལ་མ་སླེབས་བར་དུ་ཡུན་རིང་ནས་གོམས་པའི་བདག་ལ་ཆགས་པ་འབྱུང་།དེའི་འོག་ཏུ་བདག་ལ་ཆགས་པའི་དབང་གིས་བདག་མེད་པར་འགྱུར་རོ་སྙམ་ནས་ལུས་ལ་དགའ་བར་འགྱུར་པ་དེ་ནི་བར་དོ་འགྲུབ་པའི་རྒྱུའོ།།བར་དོ་བ་ནི་ལྷའི་མིག་གི་མངོན་ཤེས་དང་བར་དོ་བ་རིགས་མཐུན་པ་དག་གིས་མཐོང་ཐུབ་པ་ཞིག་ཡིན།བར་དོ་ལ་མིང་གཞན་ད་དུང་འཆི་སྲིད་དང་སྔོན་གྱི་སྲིད་པའི་བར་དུ་བྱུང་བས་བར་སྲིད་དང་།ཟས་སུ་དྲི་ཟ་བས་དྲི་ཟ། ཡིད་ལ་བྱུང་བ། སྲིད་པ་བར་མ། མངོན་པར་འགྲུབ་པའི་སྲིད་པ་ཞེས་ཟེར། བར་དོ་བས་རང་གི་སྔ་མའི་ལུས་རྟེན་མཐོང་ཡང་ལས་ཀྱི་འབྲེལ་བ་ཆད་པས་ལུས་རྟེན་རྙིང་པ་དེ་ངའི་ལུས་ཡིན་སྙམ་པ་དང་དེ་ལ་འཇུག་འདོད་ཀྱི་བློ་མི་སྐྱེ་བར་གསུངས། བར་དོ་ནི་མིག་ལ་སོགས་དབང་པོ་ཀུན་ཚང་བ་དང་། རྫུ་སྐྱེས་ཡིན་པས་ཡན་ལག་དང་ཉིང་ལག་ཐམས་ཅད་ཅིག་ཅར་དུ་རྫོགས་པ། ཕྲ་བའི་ལུས་ཅན་ཡིན་པས་རྡོ་རྗེ་ཕ་ལམ་གྱིས་ཀྱང་གཞིག་ཏུ་མེད་པ། མའི་མངལ་ལྟ་བུའི་སྐྱེ་གནས་མ་གཏོགས་རི་རབ་སོགས་གང་ལའང་ཐོགས་པ་མེད་པ། ལསཀྱི་རྫུ་འཕྲུལ་གྱི་ཤུགས་ཀྱིས་སྐད་ཅིག་ལ་ཇི་ལྟར་འདོད་པ་བཞིན་འགྲོ་ཐུབ་ཅིང་སངས་རྒྱས་ཀྱིས་ཀྱང་དགག་པར་མི་ནུས་པ་བཅས་སོ། །སྲིད་པ་འཕོ་ཚུལ་ནི་དམྱལ་བར་སྐྱེ་ན་བཤང་ལམ་ནས་འཕོ་བ་དང་། ཡི་དྭགས་སུ་སྐྱེ་ན་ཁ། དུད་འགྲོ་ལ་སྐྱེ་ན་དྲི་ཆུའི་ལམ། མིར་སྐྱེ་ན་མིག འདོད་ལྷར་སྐྱེ་ན་ལྟེ་བ། གནོད་སྦྱིན་ལ་སྐྱེ་ན་སྣ། གྲུབ་པའི་ལྷ་དང་མིའམ་ཅིར་སྐྱེ་ན་རྣ་བ། གཟུགས་ཁམས་སུ་སྐྱེ་ན་སྨིན་མཚམས་ཀྱི་དབུས། གཟུགས་མེད་ཁམས་སུ་སྐྱེ་ན་སྤྱི་བོ་བཅས་ནས་འཕོ་བར་རྒྱུད་བརྟགས་བརྒྱད་སོགས་ལས་བཤད། འདི་དག་ནི་རྣམ་ཤེས་ལུས་ཀྱི་ཕྱི་རོལ་ཏུ་འཕོ་བའི་སྒོ་སོ་སོ་བཤད་པ་ལས། ལུས་ཀྱི་ནང་དུ་ཐོག་མར་སྙིང་ག་ནས་འཕོ་བ་ཡིན་ནོ། །འགྲོ་ལུགས་དང་ཁ་དོག་ནི། དམྱལ་བའི་བར་དོ་མགོ་བོ་ཐུར་དུ་བསྟན་ནས་འགྲོ་ཞིང་ཁ་དོག་སྡོང་པོ་དུམ་བུ་ཚིག་པ་ལྟ་བུ་དང་། ཡི་དྭགས་ཀྱི་བར་དོ་རྒྱབ་ཀྱིས་འགྲོ་ལ་ཁ་དོག་ཆུ་ལྟ་བུ། དུད་འགྲོའི་བར་སྲིད་དུད་འགྲོ་བཞིན་འགྲོ་ཞིང་ཁ་དོག་དུ་བ་ལྟ་བུ། མིའི་བར་དོ་ཐད་ཀར་འགྲོ་ལ་ཁ་དོག་གསེར་ལྟ་བུ། ལྷའི་བར་དོ་གྱེན་དུ་འགྲོ་ཞིང་འདོད་ལྷ་ཁ་དོག་གསེར་ལྟ་བུ་དང་གཟུགས་ཁམས་ཀྱི་བར་དོ་དཀར་པོ་ཡིན། གཟུགས་་ལ་བར་དོ་མེད་ཀྱང་གཟུགས་མེད་ནས་འོག་ཏུ་སྐྱེ་ན་འདོད་གཟུགས་ཀྱི་བར་དོ་གྲུབ་པ་ཡིན། བར་དོའི་ཚེ་ཚད་ལ་སྐྱེ་བའི་རྐྱེན་མི་རྙེད་ན་རེ་ལྟར་ཐོགས་ནའང་ཞག་བདུན་དུ་གནས་སོ།། རྐྱེན་རྙེད་ན་ནི་ངེས་མེད་དོ།།མ་རྙེད་ན་ཡང་ཞག་བདུན་རེའི་མཐར་འཆི་ཆུང་རེ་བྱས་ནས་བར་དོ་དེ་ཉིད་འལ་ཞག་བདུན་ཕྲག་བདུན་ཚུན་ཆད་དུ་གནས་ཀྱི། བདུན་ཕྲག་བདུན་འདས་པ་ན་ངེས་པར་སྐྱེ་བའི་རྐྱེན་རྙེད་པས་དེ་ཕན་ཆད་མི་གནས་སོ།།དེ་འདྲའི་བར་དོ་ཡོད་པ་ནི་དཔེར་ན། ང་ཚོ་གཉིད་པའི་སྐབས་རྟགས་བཞི་དང་སྟོང་པ་བཞི་འཆི་དུས་དང་འདྲ་བ་སྐྱེ་མ་ཙམ་རེ་ཤར་ནས་གཉིད་ཀྱི་འོད་གསལ་འཆར་ལ། དེ་ལས་ལྡང་བར་རྩོམ་པ་ན་རྨི་ལམ་གྱི་ལུས་སུ་ལྡང་བར་རྩོམ་ཞིང་། གཉིད་ཀྱི་འོད་གསལ་ལས་ལངས་པ་ན་རྨི་ལམ་གྱི་ལུས་གྲུབ་སྟེ། རྨི་ལམ་སྐབས་ཀྱི་བྱ་བ་སྣ་ཚོགས་བྱེད། གཉིད་སད་པར་རྩོམ་པའི་ཚེ་རྨི་ལམ་གྱི་རླུང་ལུས་དེ་མེ་ལོང་ལ་ཧབ་བཏབ་པ་བཞིན་མཐའ་ནས་ཡལ་ཏེ་སྙིང་གར་འདུས་ནས་ཕུང་པོ་རྙིང་པའི་སྙིང་གའི་དྷུ་ཏཱུའི་ནང་གི་ཤིན་ཏུ་ཕྲ་བའི་རླུང་སེམས་ངོ་བོ་དབྱེར་མེད་ལ་ཐིམ་ནས་གཉིད་སད་དེ། བྱ་བ་སྣ་ཚོགས་ལ་འཇུག་པ་བཞིན་ཡིན་པར་གསུངས་སོ། །
ལན། པོ་ཏོ་བས། རིགས་རྒྱུད་ཀྱིས་འབྲེལ་བ་དང་། ལོངས་སྤྱོད་ཀྱིས་འབྲེལ་བ་དང་། ཆོས་ཀྱིས་འབྲེལ་བ་གསུམ་པོ་གང་རུང་གིས་མི་ཤི་བའི་རྗེས་སུ་གཤིན་པོའི་དོན་དུ་དགེ་སྒྲུབ་རྣམ་དག་བྱས་ནས་བསྔོས་ན་ཕན་པ་འབྱུང་བ་གསུངས། དེ་དག་ལས་རིགས་རྒྱུད་ཀྱི་འབྲེལ་བ་ནི་ཕ་མེས་ཤི་བའི་རྗེས་བུ་ཚས་དགེ་བ་བྱས་པ་ལྟ་བུ། ལོངས་སྤྱོད་ཀྱི་འབྲེལ་བ་ནི་ཡོ་བྱད་ཐུན་མོང་པ་རྣམས་གཅིག་ཤི་བའི་རྗེས་གཅིག་གིས་དགེ་བ་སྒྲུབ་པ་ལྟ་བུ། ཆོས་ཀྱི་འབྲེལ་བ་སློབ་མ་ཤི་བའི་དོན་སློབ་དཔོན་གྱིས་དགེ་བ་བྱས་པ་ལྟ་བུ་ལ་ཟེར།ཤི་བའི་རྗེས་སུ་གཞན་གྱིས་དགེ་སྒྲུབ་བྱེད་པ་དང་མ་འཆི་སྔོན་དུ་རང་གིས་དགེ་བ་སྒྲུབ་པ་གཉིས་ལས་ལྡབ་འགྱུར་གྱིས་རང་གིས་སྒྲུབ་པའི་ཕན་ཆེའོ། །
ལན། དགེ་བའི་ལས་བྱེད་པའི་བར་སྲིད་ནི་སྣམ་བུ་དཀར་པོ་བརྐྱང་བའམ་མཚན་མོ་ཟླ་བའི་འོད་དང་བཅས་པའི་མཚན་མོའི་སྣང་བ་ལྟ་བུ་དང་། མི་དགེ་བ་བྱེད་པའི་བར་སྲིད་ནི་ཕྱར་བ་ནག་པོ་བརྐྱང་བའམ་མཚན་མོ་མུན་ནག་ཏུ་སྣང་བ་ལྟ་བུའོ། །
ལན། བར་དོ་བ་དེ་མའི་མངལ་དུ་སྐྱེ་བ་ལེན་པ་ལ་མཐུན་རྐྱེན་གསུམ་ཚང་བ་དང་འགལ་རྐྱེན་གསུམ་མེད་པ་ཞིག་དགོས། མཐུན་རྐྱེན་གསུམ་ནི་མ་ནད་མེད་པ་དང་ཟླ་མཚན་ལྡན་པའི་སྐབས་ཡིན་པ།བར་དོ་བ་ཉེ་འཁོར་ཞིང་འཇུག་འདོད་པ། ཕོ་མོ་གཉིས་ཕན་ཚུན་ཆགས་ཤིང་ཕྲད་པ་བཅས་མངོན་དུ་གྱུར་བ་དགོས། འགལ་རྐྱེན་ཉེས་པ་གསུམ་ནི། མའི་མངལ་གྱི་དབུས་ནས་ནས་ཀྱི་དབྱིབས་དང་འདྲ་བ་དང་། གྲོག་མའི་རྐེད་པ་དང་།རྔ་མོང་གི་ཁ་ལྟ་བུ་དང་། རླུང་མཁྲིས་བད་ཀན་གསུམ་གྱིས་བཀག་པ་སྟེ་མངལ་གྱི་ཉེས་པ་དང་། ཕ་མ་གཉིས་གང་རུང་ལས་ཁུ་ཁྲག་མ་བྱུང་བའམ་བྱུང་ཡང་སྔ་ཕྱིར་འབབ་པ་དང་། དུས་མཉམ་དུ་བབས་ཀྱང་གང་རུང་ཞིག་རུལ་བ་སྟེ་ས་བོན་གྱི་ཉེས་པ་དང་། བར་དོ་བ་དེ་ཕོ་མོ་གཉིས་ཀྱི་བུར་སྐྱེ་བའི་ལས་མ་བསགས་པའམ། ཕོ་མོ་གཉིས་དེའི་ཕ་མར་འགྱུར་པའི་ལས་བསགས་པ་ལས་ཀྱི་ཉེས་པ་བཅས་སོ། །དེ་ལྟར་མཐུན་རྐྱེན་གསུམ་ཚང་ལ་འགལ་རྐྱེན་གསུམ་བྲལ་བའི་བར་དོ་བ་དེས་ཕ་མ་གཉིས་ཉལ་པོ་བྱེད་པ་སྒྱུ་མ་བཞིན་དུ་མཐོང་སྟེ་འཁྲིག་པ་སྤྱོད་པར་འདོད་པའི་དབང་གིས་ཕོར་སྐྱེས་ན་མ་ལ་ཆགས་ཤིང་ཕ་དང་འབྲལ་འདོད་དང་། མོར་སྐྱེས་ན་ཕ་ལ་ཆགས་ཤིང་མ་དང་འབྲལ་འདོད་སྐྱེ་ལ། དེ་ནས་གང་ལ་ཆགས་པ་དེ་ལ་འཁྱུད་པར་རྩོམ་པ་ན། ལས་ཀྱི་དབང་གིས་ལུས་གཞན་གང་ཡང་མི་སྣང་བར་ཕོ་མོ་གང་ཡིན་དེའི་མཚན་མ་ཙམ་སྣང་བས་ཁོང་ཁྲོ་སྐྱེས་ཏེ་ཆགས་སྡང་གཉིས་འཆི་རྐྱེན་བྱས་ནས་བར་སྲིད་འགགས་ཤིང་ཁུ་ཁྲག་གི་དབུས་སུ་མངལ་དུ་འཇུག་གོ །མངལ་སྐྱེས་ཀྱི་མིའི་བར་སྲིད་འཇུག་པའི་དབང་དུ་བྱས་ན།བར་དོ་བ་ཤི་བའི་རྣམ་ཤེས་མངལ་དུ་འཇུག་པའི་སྒོ་ནི་ཕའི་ཁ།སྤྱི་བོ། མའི་སྐྱེ་གནས་བཅས་གསུམ་ཡིན། སྤྱིར་ན་བར་སྲིད་ཐོགས་མེད་ཡིན་པས་ཤིན་ཏུ་སྲ་བའི་བྲག་དང་རྡོ་རིལ་སེར་ཁ་མེད་པའི་ནང་དུའང་སེམས་ཅན་ཡོད་པ་ལྟར་འཇུག་པའི་སྒོ་ལ་བུ་ག་མི་དགོས་སོ། །སྡོམ་མིན་བཤན་པ་ལ་སོགས་པའི་བར་སྲིད་ཀྱིས་སྐྱེ་གནས་སུ་ལུག་ལ་སོགས་པ་མཐོང་སྟེ་རྒྱུག་པ་དང་། དྲོད་གཤེར་ལས་སྐྱེ་ན་དྲི་འདོད་པ་དང་། རྫུས་ཏེ་སྐྱེ་ན་གནས་འདོད་པ། ཚ་དམྱལ་དུ་སྐྱེ་ན་དྲོ་འདོད་པ། གྲང་དམྱལ་དུ་སྐྱེ་ན་བསིལ་འདོད་པ། གཞན་ཕལ་མོ་ཆེས་སྐྱེ་གནས་སུ་རིགས་མཐུན་པའི་སེམས་ཅན་མཐོང་ནས་ཆགས་པ་སྐྱེ་བ་སོགས་ཆགས་ཞེན་དང་ཁོང་ཁྲོའི་དབང་གིས་བར་སྲིད་འགགས་ནས་སྐྱེ་སྲིད་དུ་སྐྱེ་བར་གསུངས་སོ། །
ལན། བར་དོ་ནས་གནས་འཕོས་ཏེ་མའི་མངལ་དུ་ལུས་འཕེལ་བ་ལ། དང་པོ་མེར་མེར་པོ་ནི། ཕྱི་འོ་མ་སྐོལ་བའི་སྤྲིས་མ་ལྟ་བུས་གཡོགས་པའི་ནང་ཤིན་ཏུ་སླ་བའོ།།དེ་ནས་བཟུང་སྟེ་ཕུང་པོ་རགས་པ་གྲུབ་པ་ཡིན་པས་འཆི་བ་ལ་ཐུག་པའི་བར་གྱི་ལུས་ཕྲ་རགས་རྣམས་འབྱུང་བ་བཞིའི་ཁམས་ལས་གྲུབ་པ་ཡིན་པས། ས་རླུང་གིས་འཛིན་པར་བྱེད། ཆུ་རླུང་གིས་སྡུད་པར་བྱེད། མེ་རླུང་གིས་མི་རུལ་ཅིང་སྨིན་པར་བྱེད། རླུང་རླུང་གིས་རྒྱས་པར་བྱེད་དོ།།མེར་མེར་པོ་དེ་ཞག་བདུན་ཚང་རྗེས་རླུང་གསར་པ་སྐྱེས་ནས་རླུང་གིས་སྨིན་པར་བྱས་པ་ལས་ཕྱི་ནང་གཉིས་ཀ་ཞོ་ལྟར་སྐ་ལ་ཤ་རུ་མ་འགྱུར་པའི་ལྟར་ལྟར་པོ་སྐྱེས། དེ་ཞག་བདུན་སོང་ན་རླུང་གསར་པས་སྨིན་པར་བྱས་པ་ལས་ཤ་རུ་གྱུར་ཡང་མནན་མི་བཟོད་པའི་གོར་གོར་པོ་སྐྱེས། དེ་ཞག་བདུན་སོང་བ་ན་ཡང་རླུང་གསར་པ་སྐྱེས་ཏེ་སྨིན་པར་བྱས་པ་ལས་ཤ་སྐ་ཞིང་མནན་བཟོད་པའི་མཁྲང་འགྱུར་དུ་གྱུར་པ་སྐྱེས། དེ་ཞག་བདུན་སོང་བ་ན་རླུང་གསར་པས་སྨིན་བྱས་པ་ལས་བརླ་གཉིས་དང་དཔུང་པ་གཉིས་མགོ་བོའི་མཚན་མ་སྟེ་འབུར་པོ་ལྔ་གསལ་བར་དོད་པའི་རྐང་ལག་འགྱུས་པ་སྐྱེས། བདུན་བཞི་པ་ལ་ཐིག་ལེ་དཀར་དམར་རྣམས་དྭངས་སྙིགས་ཕྱེ་ནས། དཀར་པོ་ལས་ནང་དུ་ཁུ་བ་རྐང་རུས་པ་སྟེ་ཕ་ལས་ཐོབ་པའི་མཛོད་གསུམ་དང་། ཐིག་ལེ་དམར་པོ་ལས་ཕྱི་རུ་ཤ་པགས་པ་ཁྲག་བཅས་མ་ལས་ཐོབ་པའི་མཛོད་གསུམ་འབྱུང་། རྣམ་ཤེས་ཐོག་མར་གང་དུ་ཞུགས་པའི་ཁུ་ཁྲག་གི་གནས་དེ་ཕྱིས་སྙིང་གར་འགྱུར་བའི་དེར་ཤིན་ཏུ་ཕྲ་བའི་རླུང་སེམས་གཉིས་དང་།ཁུ་ཁྲག་གི་དྭངས་མ་གཉིས་ཀྱིས་དབུས་སུ་འཐུམས་ཏེ་རྩ་དབུ་མ་དང་། གཡས་གཡོན་དུ་རྩ་རོ་མ་དང་རྐྱང་མ་གཉིས་ཀྱིས་དབུ་མ་ལ་ལན་གསུམ་གསུམ་གྱིས་དཀྲིས་པ་ཆགས།དེ་ནས་གྱེན་རྒྱུའི་རླུང་ཡར་སྐྱེ། ཐུར་སེལ་གྱི་རླུང་མར་སོང་བའི་སྟོབས་ཀྱིས་རོ་རྐྱང་དབུ་མ་གསུམ་ཡར་མར་དུ་གྱེས་ཏེ། མགོ་མཇུག་གཉིས་ཕྲ་ལ་དཀྱིལ་སྦོམ་པའི་ཉའི་དབྱིབས་ལྟ་བུ་འབྱུང་། དེ་ནས་རིམ་གྱིས་འབུར་པོ་ལྔ་དང་། དེ་རྗེས་ཡན་ལག་ལྔ། དེའི་འོག་ཏུ་སྐྲ་དང་སེན་མོ་དང་བ་སྤུ་ལ་སོགས་པ་དང་དབང་པོ་གཟུགས་ཅན་པ་རྣམས་དང་། ཕོ་མོའི་མཚན་མ། ཁ་ནས་རྒྱུ་བའི་དབུགས་རླུང་དང་། ངག་གི་གནས་བརྒྱད། ཡིད་ཤེས་ཡུལ་ལ་གཡོ་བའི་དྲན་པ་རྫོགས་པ་རྣམས་རིམ་བཞིན་འབྱུང་བར་འགྱུར་རོ། །དེ་ལྟར་མངལ་ཆགས་ནས་བུ་ཡིན་ན་མའི་གློ་གཡས་སུ་ཁ་རྒྱབ་ངོས་སྒལ་གཞུང་ལ་ཕྱོགས་ཏེ་ཙོག་པུ་དང་། བུ་མོ་ཡིན་ན་མའི་གློ་གཡོན་དུ་ཁ་མདུན་ངོས་སུ་ཕྱོགས་ནས་ཙོག་པུ་གནས། བདུན་ཕྲག་སོ་དྲུག་ལ་སླེབས་དུས་མངལ་དུ་མི་དགའ་ཞིང་ཕྱི་འབྱུང་འདོད་སྐྱེ། སོ་བདུན་པ་ལ་མངལ་དུ་དྲི་ང་བ་དང་མི་གཙང་བའི་འདུ་ཤེས་སྐྱེ། མཐར་ཞག་བདུན་ཕྲག་སོ་བརྒྱད་པ་ལ་སྔོན་གྱི་ལས་ལས་སྐྱེས་པའི་ཡན་ལག་ཅེས་བྱ་བའི་རླུང་ལངས་ནས། མངལ་གྱི་སེམས་ཅན་དེའི་ལུས་མགོ་མཇུག་བསྒྱུར་ཏེ། ལག་གཉིས་བཅུམ་སྟེ་མའི་རུམ་ནས་མངལ་སྒོར་ཕྱོགས་པར་བྱེད་དོ། །དེ་ནས་སྔོན་ལས་ཀྱི་སྐྱེས་པའི་ཁ་ཐུར་དུ་ལྟ་བ་ཞེས་བྱ་བའི་རླུང་ལངས་ནས་མངལ་སེམས་ཅན་མགོ་ཐུར་དང་རྐང་པ་གྱེན་དུ་བསྟན་པ་དྲི་ཆུའི་ལམ་དུ་ཕུད་པ་བྱས་ཏེ་བདུན་ཕྲག་སོ་བརྒྱད་ཀྱི་མཐར་མི་རྣམས་ཀྱི་མིག་ལམ་དུ་བྱུང་བའོ། །
ལན། ཐོག་མར་སྙིང་གའི་རོ་རྐྱང་དབུ་མ་གསུམ་དང་། ཤར་གྱི་སུམ་སྐོར་མ། ལྷོའི་འདོད་མ་སྟེ་རྩ་ལྔ་དུས་མཉམ་དུ་འཆགས། དེའི་རྗེས་དབུ་མ་དང་ལྷན་ཅིག་ཏུ་གནས་པའི་བདུད་བྲལ་མ་དང་། ནུབ་ཀྱི་ཁྱིམ་མ། བྱང་གི་གཏུམ་མོ་གསུམ་དུས་མཉམ་དུ་འཆགས་པ་ལ་སྙིང་གར་ཐོག་མར་ཆགས་པའི་རྩ་བརྒྱད་ཅེས་ཟེར། དེ་ནས་ཕྱོགས་ཀྱི་རྩ་བཞི་ལས་གཉིས་གཉིས་སུ་གྱེས་ཏེ་མཚམས་ཀྱི་རྩ་འདབ་བཞི་དང་། སྙིང་གའི་རྩ་འདབ་བརྒྱད་ཀྱི་རྒྱུན་གསུམ་གསུམ་དུ་གྱེས་ནས་གནས་ཉེར་བཞིའི་རྩ་ཉེར་བཞི་འཆགས། ཉེར་བཞི་པོ་རེ་རེ་ལས་གསུམ་གསུམ་གྱེས་པས་བདུན་ཅུ་རྩ་གཉིས་དང་། དེ་རེ་རེ་ལས་སྟོང་སྟོང་དུ་གྱེས་ཏེ་ལུས་ལ་རྩ་བདུན་ཁྲི་ཉིས་སྟོང་འཆགས་པ་ཡིན་ནོ། །རླུང་གི་ཆགས་ཚུལ་ནི་མངལ་དུ་ཉིང་མཚམས་སྦྱར་ནས་ཟླ་བ་དང་པོ་ལ་སྲོག་འཛིན་གྱི་རླུང་ཕྲ་བ་ལས་སྲོག་འཛིན་རགས་པ་སྐྱེ། དེའི་ཚེ་སེམས་ཅན་དེའི་ལུས་ཀྱི་དབྱིབས་ཉའི་རྣམ་པ་ལྟ་བུ་ཡོད། ཟླ་བ་གཉིས་པ་སྲོག་འཛིན་གྱི་རླུང་དེ་ལས་ཐུར་སེལ་སྐྱེ།དེའི་ཚེ་སེམས་ཅན་ལུས་འབུར་པོ་ལྔ་དོད་པ་རུས་སྦལ་ལྟ་བུ་ཡོད། ཟླ་བ་གསུམ་པ་ལ་ཐུར་སེལ་ལས་མཉམ་གནས་སྐྱེ། དེའི་ཚེ་སེམས་ཅན་དེའི་ལུས་སྟོད་ཅུང་ཟད་སྒུར་བ་ཕག་རྒོད་ཀྱི་རྣམ་པར་ཡོད།ཟླ་བ་བཞི་པ་ལ་མཉམ་གནས་ལས་གྱེན་རྒྱུ་སྐྱེ། དེའི་ཚེ་སེམས་ཅན་ཀྱི་ལུས་མིའུ་ཐུང་གི་དབྱིབས་སུ་ཡོད། ཟླ་བ་དྲུག་པ་ལ་འབྱུང་བ་ས་དང་། མིག་གི་སྒོར་རྒྱུ་བའི་རླུང་རྒྱུ་བ་ཞེས་བྱ་བ་སྐྱེ། ཟླ་བ་བདུན་པ་ལ་འབྱུང་བ་ཆུ་དང་། རྣ་བའི་སྒོར་རྒྱུ་བའི་རླུང་རྣམ་པར་རྒྱུ་བ་སྐྱེ། ཟླ་བ་བརྒྱད་པ་ལ་འབྱུང་བ་མེ་དང་། སྣའི་སྒོར་རྒྱུ་བའི་རླུང་ཡང་དག་པར་རྒྱུ་བ་ཞེས་པ་སྐྱེ། ཟླ་བ་དགུ་པ་ལ་འབྱུང་བ་རླུང་དང་། ལྕེའི་སྒོར་རྒྱུ་བའི་རླུང་རབ་ཏུ་རྒྱུ་བ་ཞེས་པ་སྐྱེ། ཟླ་བ་བཅུ་པ་ལ་འབྱུང་བ་ནམ་མཁའི་ཁམས་དང་། ལུས་ཀྱི་སྒོ་ལ་རྒྱུ་བའི་རླུང་ངེས་པར་རྒྱུ་བ་ཞེས་པ་སྐྱེ། དེའི་ཚེ་སྦུབས་སྟོང་རྣམས་འབྱུང་ངོ་། །མངལ་དུ་རླུང་བཅུ་ཆགས་ཀྱང་དེར་སྣ་སྒོ་ནས་འབྱུང་འཇུག་མི་བྱེད་ལ།ཕྱིར་སྐྱེས་མ་ཐག་ཏུ་སྣ་སྒོ་ནས་འབྱུང་འཇུག་བྱེད་པར་གསུངས་སོ། ། ཐིག་ལེ་ཆགས་ཚུལ་ནི། ཁམས་དཀར་དམར་གྱི་དྭངས་མ་དང་ཤིན་ཏུ་ཕྲ་བའི་རླུང་སེམས་འདུས་པའི་གོང་བུ་ཡུངས་ཀར་སྦོམ་པོའི་ཚད་ཙམ་པ་སྙིང་གའི་དྷཱུ་ཏཱིའི་དབུས་ཀྱི་སྦུབས་སྟོང་ཅུང་ཟད་ཡོད་པའི་ནང་དུ་གནས་པ་དེ་ལ་མི་ཤིགས་པའི་ཐིག་ལེ་ཞེས་ཟེར། དེ་ནས་ཐིག་ལེ་དཀར་པོ་དེ་ལས་ཆ་ཤས་གཅིག་སྤྱི་བོའི་རྩ་འཁོར་གྱི་ནང་དུ་སོང་སྟེ་གནས་པ་ལ་ཧི་ཡིག་ཅེས་བྱ། དེས་ལུས་གནས་གཞན་གྱི་ཐིག་ལེ་དཀར་པོ་རྣམས་དངོས་སམ་བརྒྱུད་པའི་སྒོ་ནས་འཕེལ་བར་བྱེད། སྙིང་གའི་ཐིག་ལེ་དམར་པོ་ལས་ཆ་གཅིག་ལྟེ་བའི་རྩ་འཁོར་གྱི་ནང་དུ་སོང་སྟེ་གནས་པ་ལ་གཏུམ་མོ་ཞེས་བྱ་སྟེ། དེ་ལུས་ཀྱི་གནས་གཞན་རྣམས་ཀྱི་ཁམས་དམར་པོ་རྣམས་དངོས་བརྒྱུད་ཅི་རིགས་པའི་སྒོ་ནས་འཕེལ་བར་བྱེད་དོ། རྩ་འཁོར་རེ་རེ་ན་ཐིག་ལེ་ཆ་ཤས་རེ་གནས་ཀྱང་།སྤྱི་བོའི་རྩ་འཁོར་ནི་ཁམས་དཀར་པོ་འཕེལ་བའི་གནས་ཀྱི་གཙོ་བོ་དང་། ལྟེ་བའི་རྩ་འཁོར་ནི་ཁམས་དམར་པོ་འཕེལ་བའི་གནས་ཀྱི་གཙོ་བོ་ཡིན་ལ། སྙིང་གའི་རྩ་འཁོར་ནི་ཁམས་དཀར་དམར་ཆ་མཉམ་དུ་འཕེལ་བའི་གནས་ཡིན་ནོ། །
ལན།རྟེན་ཅིང་འབྲེལ་བ་འབྱུང་བ་ཞེས་པའི་རྟེན་ཅེས་པ་ནི་རྒྱུ་རྐྱེན་ལ་བརྟེན་ཏེ་འབྱུང་བས་རྒྱུ་མེད་དུ་སྨྲ་བ་འགོག་པ་དང་། འབྲེལ་ཞེས་པ་ནི་པ་ལས་སེ་བ་མ་གམཐུན་པ་ལ་བྱ་སྟེ།མཐུན་པ་ལས་མིན་ཏེ། དཔེར་ན། འདུ་བྱེད་ནི་མ་རིག་པ་ལས་འབྱུང་ལ།གཞན་དབང་ཕྱུག་སོགས་ལས་མི་འབྱུང་བ་བཞིན་ནོ། །འབྱུང་བ་ཞེས་པ་ནི་རྒྱུ་འབྲས་བར་ཆད་མེད་པར་འབྱུང་བ་ལ་བྱ་སྟེ། འདིས་མེད་པར་སྨྲ་བ་འགོག་གོ།རྟེན་ཅིང་འབྲེལ་བར་འབྱུང་པ་ཞེས་པ་ནི་སྤྱི་ཡོངས་ཀྱི་ཆ་ནས་བཤད་ན་འཇིག་རྟེན་བཀོད་པ་པོ་མེད་ཅེས་གསུང་པ་རེད། དེ་ལ་རྒྱུ་འབྲས་ཀྱི་རྟེན་འབྱུང་དང་ལྟོས་གྲུབ་ཀྱི་རྟེན་འབྱུང་གཉིས་ཡོད། དཔེར་ན་ཕ་མ་དང་ཕྲུ་གུ་ལ་མཚོན་ན། ཕྲུ་གུ་ཕ་མ་ལ་བརྟེན་ནས་བྱུང་ཞིང་ཕ་མར་ལྟོས་ནས་འཇོག་ཐུབ་པ་སྟེ་རྒྱུ་ལ་བརྟེན་ནས་འབྲས་བུ་འབྱུང་བ་རེད།ཕ་མ་ཕྲུ་གུ་ལས་མ་བྱུང་ཡང་ཕ་མར་གྲུབ་པ་དེ་ཕྲུ་གུ་ལ་ལྟོས་ནས་བཏགས་པ་ལྟ་བུའོ། ། རྒྱུ་འབྲས་ཀྱི་རྟེན་འབྱུང་གིས་མི་རྟག་པའི་ཆོས་ཁོ་ནར་བཤད་པ་ཡིན། ལྟོས་གྲུབ་ཀྱི་རྟེན་འབྱུང་སྟེ་བརྟེན་ནས་བཏགས་པ་ཞེས་པས་མི་རྟག་པ་ཡིན་མིན་ཚང་མར་ཁྱབ་པ་ཡིན། རྟེན་འབྱུང་གི་ལྟ་བ་ནི་ཆོས་ལུགས་གཞན་སུ་ལའང་མེད་པའི་སངས་རྒྱས་པའི་ཐུན་མོང་མ་ཡིན་པའི་ལྟ་བ་ཡིན་ལ། དེང་གི་ཚན་རིག་པའི་འདོད་ཚུལ་དང་ཧ་ལས་པ་མཐུན་བཞིན་ཡོད། རྟེན་འབྲེལ་ཡན་ལག་བཅུ་གཉིས་ནི མ་རིག་པ་ནི། ཤེས་རབ་ཀྱིས་བདག་མེད་པར་བཟུང་བ་ལ་མ་རིག་པས་གང་ཟག་གམ་ཆོས་ལ་དམིགས་ནས་བདག་ཡོད་པ་དང་རང་གི་མཚན་ཉིད་ཀྱིས་གྲུབ་པར་འཛིན་པས།རིག་པ་ཡེ་ཤེས་དང་འཛིན་སྟངས་དངོས་འགལ་བར་ཞུགས་པ་ལ་མ་རིག་པ་ཟེར། དེ་འཁོར་བར་འཁོར་བའི་རྩ་བ་ཡིན་ཏེ་རྨོངས་པ་ལོང་བ་ལྟ་བུ་ཞིག དེ་ལ་དབྱེ་ན་ལས་འབྲས་ལ་རྨོངས་པ་དང་། དེ་ཁོ་ན་ཉིད་ལ་རྨོངས་པའི་མ་རིག་པ་གཉིས་སོ།།སྔ་མས་ངན་འགྲོར་འགྲོ་བའི་ལས་གསོག་པ་དང་། ཕྱི་མས་བདེ་འགྲོར་འགྲོ་བའི་ལས་གསོག་ཅེས་ཀུན་བཏུས་ལས་གསུངས་སོ། །འདུ་བྱེད་ནི་ལས་ཡིན་ཏེ། ཐོག་མའི་མ་རིག་པས་ཀུན་ནས་བསླངས་པའི་སྲིད་པར་རང་དབང་མེད་པར་འཁོར་བྱེད་ལུས་ངག་ཡིད་གསུམ་ཅི་རིགས་པའི་སྒོ་ནས་བསགས་པའི་ལས་བཟང་ངན་རྣམས་དང་།དེ་ལ་ལས་འབྲས་ལ་རྨོངས་པའི་མ་རིག་པས་ཀུན་ནས་བསླངས་ཏེ་འཁོར་བར་སྐྱེས་བ་འདུ་བར་བྱེད་པས་ན་འདུ་བྱེད་ཟེར། དབྱེ་ན་ངན་འགྲོར་སྐྱེ་བ་འཕེན་པའི་བསོད་ནམས་མ་ཡིན་པའི་ལས་དང་གནས་ལུགས་ལ་རྨོངས་པའི་མ་རིག་པའི་ཀུན་ནས་བསླངས་ཏེ་འདོད་ཁམས་ཀྱི་བདེ་འགྲོར་སྐྱེ་བ་འཕེན་པའི་བསོད་ནམས་ཀྱི་ལས། ཁམས་གོང་མའི་བདེ་འགྲོར་སྐྱེ་བ་འཕེན་པའི་མི་གཡོ་བའི་ལས་བཅས་གསུམ་མོ།།རྣམ་ཤེས་ཏེ། འཁོར་བར་སྐྱེད་བྱེད་ཀྱི་ལས་ཀྱི་ནུས་པ་འཛིན་པའི་ཟག་བཅས་ཡིད་ཀྱི་རྣམ་པར་ཤེས་པ། མིང་གཟུགས་ཏེ། གཉིས་པ་འདུ་བྱེད་ལས་ཀྱིས་འཕངས་པའི་ཟག་བཅས་ཀྱི་ཕུང་པོ་ལྔ། དེ་ལས་མིང་ནི་ཚོར་བ་དང་། འདུ་ཤེས། འདུ་བྱེད།རྣམ་ཤེས་བཅས་གཟུགས་ཅན་མ་ཡིན་པའི་ཕུང་པོ་བཞི་དང་། གཟུགས་ནི་གཟུགས་མེད་དུ་སྐྱེ་ན་གཟུགས་ཀྱི་ས་བོན་ཙམ་ཡོད་པ་ལས་གཟུགས་མེད་ལ། དེ་ལས་གཞན་པའི་སྐབས་སུ་ནི་མེར་མེར་པོ་ལ་སོགས་པའི་གཟུགས་ཇི་ལྟར་རིགས་པར་སྦྱོར་རོ། ། སྐྱེ་མཆེད་དེ། སྐྱེ་གནས་སུ་མིག་སོགས་སྐྱེ་མཆེད་ལྔའམ་དབང་པོ་ལྔ་པོ་གྲུབ་ལ་དབང་ཤེས་རྣམས་མ་གྲུབ་པའི་སྐབས་དེ།རེག་པ་སྟེ། ལས་དབང་སོགས་ཡུལ་རེག་བྱ་སོགས་དང་འཕྲད་དེ་ལུས་ཤེས་སོགས་སྐྱེས་ཤིང་ཡུལ་དབང་རྣམ་ཤེས་གསུམ་འདུས་ཙམ་ཀྱི་སྐབས།ཚོར་བ་སྟེ།རེག་པས་ཡུལ་ཡིད་དུ་འོང་མི་འོང་བར་མ་གསུམ་སྤྱད་པ་དང་རྗེས་སུ་མཐུན་པར། ཚོར་བ་བདེ་སྡུག་བཏང་སྙོམས་གསུམ་ཅི་རིགས་ཤས་ཆེར་སྐྱེ་བའི་སྐབས། དེ་ལྟར་ན་རེག་པ་ནི་ཡུལ་གྱི་ལོངས་སྤྱོད་དང་། ཚོར་བ་ནི་སྐྱེ་བའམ་རྣམ་སྨིན་གྱི་ལོངས་སྤྱོད་ཡིན་པས་དེ་གཉིས་རྫོགས་པ་ན་ལོངས་སྤྱོད་རྫོགས་པ་ཡིན་ནོ། ། སྲེད་པ་སྟེ། གཉིས་པ་འདུ་བྱེད་ཀྱི་ལས་ཀྱི་ནུས་པ་ལ་གསོས་འདེབས་བྱེད་ཀྱི་ཚོར་བ་བདེ་བ་སྐྱེས་པ་ན་དེ་དང་མི་འབྲལ་བར་འདོད་པའི་འདོད་ཆགས་དང་། སྡུག་བསྔལ་སྐྱེས་པ་ན་དེ་དང་འབྲལ་བར་འདོད་པའི་འདོད་ཆགས་སམ་ཞེན་ཆགས་དེ་དག་ལེན་པ་སྟེ། གཟུགས་སྒྲ་སོགས་ཕྱི་ནང་གི་ཆོས་རྣམས་ལ་ཆགས་ཞེན་ཆེས་ཆེར་འཕེལ་བས་འདོད་པའི་དངོས་པོ་དང་དུ་ལེན་པའི་འདོད་ཆགས་རྣམས།སྲིད་པ་སྟེ། སྔར་གྱི་འདུ་བྱེད་ཀྱི་ལས་གང་གིས་རྣམ་ཤེས་ལ་ལས་བཟང་ངན་གྱི་ནུས་པ་གང་དང་གང་བཞག་པ་ལ། བརྒྱད་པ་སྲེད་པ་དང་དགུ་པ་ལེན་པ་གཉིས་ཀྱིས་ཡང་ཡང་གསོས་བཏབ་སྟེ། ཡང་སྲིད་ཕྱི་མ་སྐྱེ་བ་ལ་ནུས་པ་མཐུ་ཅན་དུ་གྱུར་བ་ཞིག སྐྱེ་བ་སྟེ། བར་སྲིད་ནས་སྐྱེ་སྲིད་དུ་ཉིང་མཚམས་སྦྱར་མ་ཐག་པའི་གནས་སྐབས། ཨརྒ་ཤི་སྟེ། ཕུང་པོ་སྨིན་ཅིང་གཞན་དུ་འགྱུར་བ་ལ་རྒ་བ་དང་། ཕུང་པོའི་རིགས་མཐུན་དོར་བ་ལ་ཤི་བ་བཅས་སོ། །དེ་དག་ལས་མ་རིག་པ་དང་འདུ་བྱེད་དང་རྣམ་ཤེས་གསུམ་ལ་འཕེན་པའི་ཡན་ལག མིང་གཟུགས་དང་སྐྱེ་མཆེད་དང་རེག་པ་དང་ཚོར་བ་ལ་འཕངས་པའི་ཡན་ལག་ཟེར། སྲེད་པ་དང་ལེན་པ་དང་སྲིད་པ་ལ་འགྲུབ་བྱེད་ཀྱི་ཡན་ལག་ཟེར། སྐྱེ་བ་དང་རྒ་ཤི་ལ་མངོན་པར་གྲུབ་པའི་ཡན་ལག་བཅས་ཟེར་རོ།།
ལན། རིགས་པ་དྲུག་ཅུ་བའི་འགྲེལ་བ་ལས། ས་གསུམ་མི་རྟག་པ་ཉིད་ཀྱི་མེ་རབ་ཏུ་འབར་བ་ན་དེ་ལས་འདའ་བར་འདོད་པ་ནི། ཁྱིམ་རབ་ཏུ་འབར་བའི་ནང་དུ་ཆུད་པ་བཞིན་དུ་ངེས་པར་དེ་ལས་འདའ་བར་འདོད་ཅིང་།ཞེས་གསུངས་པ་དང་། ཇི་ལྟར་བཙོན་ནི་བཙོན་ར་ལས། །ཞེས་སོགས་ལྟར་མེ་འབར་བའི་ཁྱིམ་དུ་ཆུད་པ་དང་། བཙོན་རར་ཚུད་པའི་མི་ཞིག་ཁྱིམ་དང་བཙོན་གནས་དེ་དག་ལ་མི་འདོད་ཅིང་། དེ་དག་ནས་ཐར་བར་འདོད་པའི་བློ་ཇི་ཙམ་སྐྱེ་བ་དེ་ལྟ་བུའི་བློའི་ཚོད་ཙམ་དུ་འཁོར་བ་ལས་བློ་ལོག་པའི་བློ་བསྐྱེད་པར་བྱ་ཞིང་། དེ་ནས་ཀྱང་ཇེ་འཕེལ་དུ་གཏང་དགོས་པའོ། །
ལན། འཁོར་བ་ཟློག་པའི་ཐབས་ལ། དོའི་ལྟ་བུའི་འདུ་ཤེས། འཁོན་པ་ལྟ་བུའི་འདུ་ཤེས། སྤྲང་པོ་ལྟ་བུའི་འདུ་ཤེས། བརྙས་པ་ལྟ་བུའི་འདུ་ཤེས། ནད་པ་ལྟ་བུའི་འདུ་ཤེས། འཁྱམས་པོ་ལྟ་བུའི་འདུ་ཤེས། བོར་བ་ལྟ་བུའི་འདུ་ཤེས། གཡེངས་པ་ལྟ་བུའི་འདུ་ཤེས། བཙོན་ར་ལྟ་བུའི་འདུ་ཤེས་དང་དགུ་མངོན་དུ་བྱའོ། །
ལན། སྤྱིར་འཁོར་བ་བཟློག་པའི་རྟེན་ནི་དལ་འབྱོར་ཚང་བའི་མི་ལུས་དགོས་ཤིང་། ཁྱད་པར་དུ་ཁྱིམ་གྱི་གནས་ནི་ཉོན་མོངས་སྐྱེ་བའི་གཞི་དང་ཉེས་སྤྱོད་འཕེལ་བའི་སྒོ་ལྟར་ཆོས་སྒྲུབ་པའི་བར་ཆད་མང་བས། ཐར་པ་སྒྲུབ་པའི་རྟེན་ལ་རབ་ཏུ་བྱུང་བའི་རྟེན་མཆོག་ཏུ་བསྔགས་པ་ཡིན། ལམ་ནི་བསླབ་པ་རིན་པོ་ཆེ་རྣམ་པ་གསུམ་སྟེ་དགྲ་འདུལ་གཉེར་སྐྱོང་སོགས་ཕྱིའི་སེམས་རྣམ་པར་གཡེང་བ་མེད་པར་བྱེད་པའི་ཚུལ་ཁྲིམས་ཀྱི་བསླབ་པ། བྱིང་རྒོད་སོགས་ནང་གི་སེམས་གཡེང་བ་མེད་པ་བྱེད་ཅིང་མཉམ་པར་མ་བཞག་པར་མཉམ་པ་འཇོག་པ་ལ་ཏིང་ངེ་འཛིན་གྱི་བསླབ་པ། བདག་འཛིན་སོགས་ཉོན་མོངས་ཐམས་ཅད་དྲུངས་ནས་ཕྱུང་སྟེ་སེམས་མ་གྲོལ་བ་གྲོལ་བར་བྱེད་པའི་ཤེས་རབ་ཀྱི་བསླབ་པ་བཅས་གསུམ་ལ་བསླབ་དགོས།
ལན། ལམ་བསླབ་པ་རིན་པོ་ཆེ་ལ་བསླབ་པ་གསུམ་གྱི་གྲངས་ངེས་པ་ལ་གསུམ་ལས། དང་པོ་ནི་སེམས་འདུལ་བའི་རིམ་པ་ལ་ལྟོས་པའི་གྲངས་ངེས་པ་ནི། སེམས་རྣམ་པ་གཡེང་བ་མེད་པར་བྱེད་པ་ནི་ཚུལ་ཁྲིམས་ཀྱི་བསླབ་པ་དང་། སེམས་མཉམ་པར་མ་བཞག་པརར་མཉམ་པ་འཇོག་པ་ལ་ཏིང་ངེ་འཛིན་ནམ་སེམས་ཀྱི་བསླབ་པ། སེམས་མ་གྲོལ་བ་གྲོལ་བར་བྱེད་པ་ལ་ཤེས་རབ་ཀྱི་བསླབ་པ་སྟེ། དེ་གསུམ་གྱིས་རྣམ་འབྱོར་བ་རྣམས་ཀྱི་བྱ་བ་ཐམས་ཅད་རྫོགས་པར་འགྱུར་བའི་ཕྱིར་རོ། །གཉིས་པ་འབྲས་བུ་ལ་ལྟོས་པའི་གྲངས་ངེས་པ་ནི། ཚུལ་ཁྲིམས་མ་ཉམས་པའི་འབྲས་བུ་ནི་འདོད་པའི་བདེ་འགྲོ་གཉིས་ཡིན་ལ། ཉམས་པའི་འབྲས་བུ་ནི་ངན་འགྲོའོ། །སེམས་ཀྱི་བསླབ་པའི་འབྲས་བུ་ནི་ཁམས་གོང་མའི་བདེ་འགྲོ་གཉིས་སོ། །ཤེས་རབ་ཀྱི་བསླབ་པའི་འབྲས་བུ་ནི་ཐར་བ་སྟེ། མདོར་ན་བསྒྲུབ་བྱ་མངོན་མཐོ་དང་ངེས་ལེགས་གཉིས་དང་། སྔ་མ་ཁམས་གོང་འོག་གི་བདེ་འགྲོ་གཉིས་ཡོད་པས་དེའི་སྒྲུབ་བྱེད་ཀྱང་གསུམ་མོ། ། གོང་མ་རྣམས་ནི་སྤང་བྱ་ཉོན་མོངས་པ་ལ་ལྟོས་ནས་ཀྱང་གསུམ་དུ་བཞེད་དེ། ཉོན་མོངས་སུམ་འབྱིན་པ་དང་མངོན་གྱུར་མགོ་གནོན་པ་དང་ས་བོན་རྩད་ནས་སྤང་བ་ལ་བསླབ་པ་གསུམ་མོ།།གསུམ་པ་ནི་གོ་རིམ་ངེས་པ་ནི་ཚུལ་ཁྲིམས་ནི་རྩ་བ་སྟེ་དང་པོ་དང་། ཚུལ་ཁྲིམས་ལ་བརྟེན་ནས་སེམས་མཉམ་པར་བཞག་པ་ལ་མངོན་པར་དགའ་བ་ནི་གཉིས་པ་དང་། སེམས་མཉམ་པར་བཞག་པས་ཡང་དག་པ་ཇི་ལྟ་བ་བཞིན་མཐོང་བའི་ཕྱིར་འཕགས་པའི་ལྟ་བ་དང་ལྡན་ཞིང་སྡིག་པའི་ལྟ་བ་དང་བྲལ་བ་ནི་གསུམ་པའོ། །
ལན། 《ལམ་རིམ》 ལས་ཚུལ་ཁྲིམས་ནི་རྩ་བ་སྟེ་གཞན་གཉིས་དེ་ལལས་འབྱུང་བའི་ཕྱིར་རོ།།ཞེས་པ་ལྟར་ཤེས་རབ་ཀྱི་བསླབ་པ་དང་ཏིང་ངེ་འཛིན་གྱི་བསླབ་པ་གཉིས་ཀྱི་གཞི་རྟེན་ནམ་རྩ་བ་ནི་ཚུལ་ཁྲིམས་ཀྱི་བསླབ་པ་ཡིན་ཏེ། ཏིང་ངེ་འཛིན་སྒྲུབ་བྱེད་གཙོ་བོ་ནི་དྲན་ཤེས་ཡིན་ལ། དེ་ཡང་ཚུལ་ཁྲིམས་ཀྱི་མཐུ་ལས་འབྱུང་བར་གསུངས་པ་བཞིན་ཚུལ་ཁྲིམས་ཀྱི་བསླབ་པ་ལ་བརྟེན་ནས་ཏིང་ངེ་འཛིན་དང་ཏིང་ངེ་འཛིན་ལ་བརྟེན་ནས་ཤེས་རབ་སྐྱེ་བས་ཚུལ་ཁྲིམས་ཀྱི་བསླབ་པ། ཏིང་ངེ་འཛིན་གྱི་བསླབ་པ། ཤེས་རབ་ཀྱི་བསླབ་པ་བཅས་གོ་རིམ་ངེས་པ་ཡིན། ཚུལ་ཁྲིམས་གསུམ་གྱི་ནང་ནས་ཀྱང་སྡོམ་པའི་ཚུལ་ཁྲིམས་ནི་ཚུལ་ཁྲིམས་ཕྱི་མ་གཉིས་ཀྱི་གཞི་རྩ་ཡིན་ཏེ། 《ལམ་རིམ》ལས་སྡོམ་པའི་ཚུལ་ཁྲིམས་ནི་ཚུལ་ཁྲིམས་ཕྱི་མ་གཉིས་ཀྱི་གཞི་དང་གནས་སུ་ལན་དུ་མར་གསུངས་པའི་ཕྱིར་རོ། །ཞེས་པ་ལྟར་རོ། །
ལན། ནང་པ་སངས་རྒྱས་པའི་བསླབ་པ་གསུམ་ནི་མུ་སྟེགས་པར་ཡོད་པའི་བསླབ་པ་གསུམ་ལས་ལྷག་པ་ཡིན་པས་དེ་ལྟར་བརྗོད་པ་ཡིན་ཏེ། རང་གི་ངས་སྤོང་དགོས་ན་ཐོག་མ་རང་གི་ལུས་ངག་གཉིས་ཀྱི་བྱ་སྤྱོད་ངན་པ་རྣམས་སྤོང་དགོས་པས་དེ་དག་སྤོང་བྱེད་ནི་བསླབ་པ་ཚུལ་ཁྲིམས་ཡིན་ལ། མུ་སྟེགས་པའི་བསླབ་པ་ཚུལ་ཁྲིམས་ནི་རང་ལུས་མེར་སྲེག་པ་སོགས་གཞན་ལ་སྡུག་པོ་བཏང་སྟེ་གནོད་པ་བྱེད་པའི་ཚུལ་ཁྲིམས་ཡིན་ལ་ནང་པའི་བསླབ་པ་ཚུལ་ཁྲིམས་ནི་གཞན་ལ་གནོད་པའི་མི་དགེ་བ་སྤངས་ནས་གཞན་ལ་ཕན་པའི་དགེ་བ་སྒྲུབ་དགོས་པའི་ཚུལ་ཁྲིམས་ཡིན་པ་དེ་གཉིས་གཞི་འཛིན་ས་རྩ་བ་ནས་མི་འདྲ་བས་ལྷག་པའོ། །ལུས་ངག་གི་བྱ་སྤྱོད་ངན་པ་རྣམས་ཡོང་བའི་རྒྱུ་ནི་ཉོན་མོངས་དུག་གསུམ་ཡིན་ལ་དེ་ལས་འདོད་ཆགས་དང་ཞེ་སྡང་གི་ཉོན་མོངས་མེད་པར་བཟོ་བྱེད་ནི་བསླབ་པ་ཏིང་ངེ་འཛིན་ཡིན། མུ་སྟེགས་པའི་ཏིང་ངེ་འཛིན་དེ་སྒོམ་བརྒྱབ་ནས་ཚད་ཇི་ལྟར་མཐོན་པོར་སླེབས་ཀྱང་རང་གི་སེམས་རྒྱུད་ཀྱི་ཉོན་མོངས་གནས་སྐབས་མེད་པར་བཟོ་ཐུབ་པ་ལས་རྩ་བ་ནས་མེད་པ་བཟོ་མི་ཐུབ་པས་ཏིང་ངེ་འཛིན་དང་བྲལ་ན་སླར་ཡང་སྐྱེ་སྲིད། ནང་པ་སངས་རྒྱས་པའི་ཏིང་ངེ་འཛིན་ནི་རང་གི་སེམས་རྒྱུད་ཀྱི་ཉོན་མོངས་གསུམ་པོ་ཐེངས་གཅིག་གིས་རྩ་བ་ནས་མེད་པར་བཟོ་ཐུབ་པས་ལྷག་པའོ། །ཉོན་མོངས་འདོད་ཆགས་དང་ཞེ་སྡང་གཉིས་ཡོང་སའི་རྩ་བ་ནི་རང་གཙོ་བོ་བྱེད་པའི་སྒེར་སེམས་དེ་ཡིན་པས་དེ་མེད་པར་བཟོ་བྱེད་ནི་ལྷག་པའི་ཤེས་རབ་ཀྱི་བསླབ་པ་ཡིན།མུ་སྟེགས་པའི་ཤེས་རབ་ཀྱི་བསླབ་པ་ནི་གང་ཟག་གི་བདག་འཛིན་ཁས་ལེན་པའི་ལྟ་བ་ཡང་དག་མ་ཡིན་པས་རང་གཙོ་བོ་བྱེད་པའི་སྒེར་སེམས་དེ་མེད་པར་བཟོ་མི་ཐུབ་ལ། ནང་པ་སངས་རྒྱས་པའི་ཤེས་རབ་ཀྱིས་རང་གཙོ་བོ་བྱེད་པའི་སྒེར་སེམས་རྩ་བ་ནས་དོར་ཐུབ་པས་ལྷག་པའོ། །
ལན། དེར་ལྟུང་བ་འབྱུང་བའི་སྒོ་དགག་དགོས་ཏེ། ལྟུང་བ་འབྱུང་བའི་རྒྱུ་བཞི་ནི་མི་ཤེས་པ་དང་བག་མེད་པ།མ་གུས་པ། ཉོན་མོངས་མང་བ་བཅས་ཡིན། དེ་དག་ལས་དང་པོའི་གཉེན་པོར་གང་བསྲུང་དགོས་པའི་བསླབ་བྱ་རྣམས་མཉན་ནས་ཤེས་པར་བྱ། གཉིས་པའི་གཉེན་པོར་བླང་དོར་གྱི་དམིགས་རྣམས་མ་བརྗེད་པའི་དྲན་པ་དང་འཕྲལ་འཕྲལ་དུ་སྒོ་གསུམ་ལ་སོ་སོར་རྟོག་ཅིང་ལེགས་ཉེས་གང་ལ་འཇུག་ཤེས་པའི་ཤེས་བཞིན་དང་།རང་ལ་འཛེམས་པའི་ངོ་ཚ། གཞན་ལ་འཛེམས་པའི་ཁྲེལ་ཡོད། ཉེས་སྤྱོད་ཀྱི་རྣམ་སྨིན་ལ་འཇིགས་ནས་བག་ཡོད་པ་སོགས་ལ་བསླབ་དགོས། གསུམ་པའི་གཉེན་པོར་སྟོན་པ་དང་གྲོགས་ཚངས་པ་མཚུངས་པར་སྤྱོད་པ་རྣམས་ལ་གུས་པར་བྱ་བའོ། །བཞི་པའི་གཉེན་པོར་རྒྱུད་ལ་བརྟགས་ནས་དགྲ་གཞོམ་པར་ཐོག་མ་དམག་དཔོན་ཞེས་པ་ལྟར་ཉོན་མོངས་འདོད་ཆགས་ལ་མི་སྡུག་པ་དང་ཞེ་སྡང་ལ་བྱམས་པ་བསྒོམ་པ་སོགས་གང་ཤས་ཆེ་བ་ལ་གཉེན་པོ་འབད་ནས་བསྟེན་ནོ། །
ལན། རབ་བྱུང་ཕོ་མོ་དང་ཁྱིམ་གནས་དགེ་བསྙེན་ཕོ་མོ་ནི་སྟོན་པའི་འཁོར་རྣམ་བཞི་སྟེ། དེ་དག་ལས་དགེ་བསྙེན་ལ་སྤང་བྱ་ལྔ་དང་། དགེ་ཚུལ་ལ་ཁྲིམས་སུམ་ཅུ་སོ་དྲུག དགེ་སློང་བུ་ལ་ཁྲིམས་ཉིས་བརྒྱ་ལྔ་བཅུ་ང་གསུམ།དགེ་སློང་བུ་མོ་ལ་ཁྲིམས་སུམ་བརྒྱ་དྲུག་ཅུ་རེ་བཞི་བཅས་སོ།།སྡོམ་པ་དེ་དག་ལས་དགེ་བསྙེན་གྱི་སྡོམ་པ་ནི་རབ་ཏུ་བྱུང་ན་དགེ་སློང་སྡོམ་ལྡན་དང་དེ་ལྟར་མ་བྱུང་ན་སོ་སོའི་དད་པ་ཡོད་པའི་བླ་མ་ཞིག་གི་དྲུང་ནས་ཞུ་ཆོག་པ་དང་། དགེ་ཚུལ་གྱི་སྡོམ་པ་ནི་རང་གི་བླ་མ་དང་དགེ་སློང་བཞི་གདན་འདྲེན་ཞུས་ནས་ཁོང་ཚོའི་དྲུང་ནས་ཞུ་དགོས། དགེ་སློང་གི་སྡོམ་པ་ནི་ཡུལ་དབུས་སུ་དགེ་སློང་བཅུ་ཚོགས་དང་ཡུལ་མཐའ་འཁོབ་ཏུ་དགེ་སློང་ལྔ་ཚོགས་པའི་དབུས་སུ་སྡོམ་པ་གནང་མཁན་གྱི་མཁན་པོ་དང་སློབ་དཔོན་གདན་འདྲེན་ཞུས་ནས་ཞུ་དགོས།
ལན། མཐུན་རྐྱེན་འཛོམས་པའི་ཡུལ་འདིར་བསྲུང་ལ་གཞན་དུ་སྲུང་མི་ནུས་སྙམ་པ་ལྟ་བུའི་ཡུལ་ངེས་པ་དང་། ལོའམ་ཟླ་བ་གཅིག་ཙམ་དུ་སྤོང་ལ་དེ་ཕན་ཆད་བསྲུང་མི་ནུས་སྙམ་པ་ལྟ་བུའི་དུས་ངེས་པ། རྩོད་པའི་སྐབས་སུ་སྤོང་མི་ནུས་ལ་གཞན་དུ་བསྲུང་སྙམ་པ་ལྟ་བུའི་ཚེ་ངེས་པ། དགྲ་མ་གཏོགས་གཞན་གྱི་སྲོག་མི་གཅོད་སྙམ་པ་ལྟ་བུའི་སེམས་ཅན་ངེས་པ།བསླབ་བྱ་རགས་པ་འགའ་ཞིག་བསྲུང་བ་ལས་ཕྲ་བ་རྣམས་བསྲུང་མི་ནུས་སྙམ་པ་ལྟ་བུའི་ཡན་ལག་ངེས་པ་སྟེ་ངེས་པ་ལྔ་འདིས་ནི་ལེགས་སྤྱོད་ཙམ་དུ་འགྱུར་བ་ལས་སྡོམ་པ་མི་ཐོབ་ཅིང་། འདི་དག་དང་བྲལ་ན་སོ་ཐར་གྱི་སྡོམ་པ་ཐོབ་བོ།།ད་ལྟ་འགའ་ཞིག་གིས་སྡོམ་པ་བླངས་ནས་ཉི་མ་འདི་དང་འདིའི་ཚེ་ལ་གུང་ཚིགས་བྱེད་ཅིང་ཚོང་སོགས་མི་བྱེད་ལ།དེ་ཕན་ཆད་སྲུང་མི་ནུས་བསམས་ནས་སྡོམ་པ་ལེན་པ་ལ་ནི་མི་སྐྱེའོ། །དེ་བས་སྡོམ་པ་ལེན་པ་ལ་ཁམས་གསུམ་གྱི་འཁོར་བ་ན་ཡིད་གཏད་བྱ་ས་གཅིག་ཀྱང་མེད་པས་འཁོར་བ་མཐའ་དག་ལས་ཐར་བའི་ཐར་བ་མཆོག་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཐོབ་པར་བྱ་དགོས།དེའི་ཆེད་དུ་སྡོམ་པ་རང་རང་གི་སྤང་བྱ་མཐའ་དག་མ་ཤི་ཚུན་ཆད་ཡུལ་དུས་གནས་སྐབས་ཐམས་ཅད་དུ་ཡན་ལག་རྣམས་མ་ཚང་བ་མེད་པར་བསྲུང་ངོ་སྙམ་པའི་བསམ་པ་བསྐྱེད་ནས་མ་གཡེང་བར་འདུག་པ་ཧ་ཅང་གལ་ཆེ་བ་ཡིན། བསམ་པ་འདི་བསྙེན་གནས་ཀྱི་སྐབས་མ་གཏོགས་གཞན་ཚང་མ་ལ་འདྲ། བསྙེན་གནས་ལ་ཉིན་ཞག་དེའི་མཐའ་ཚུན་ཆད་ཟེར་བ་མ་གཏོགས་གཞན་འདྲའོ། །
ལན། སྡོམ་པ་ཐོབ་པར་བར་ཆད་འགྱུར་བ་བཞི་ནི། དང་པོ། མ་ནིང་སོགས་རྟེན་གྱི་སྒོ་ནས་མི་སྐྱེ་བ་དང་། མཚམས་མེད་བྱས་པ་སོགས་ལས་སྒྲིབ་ཀྱི་སྒོ་ནས་མི་སྐྱེ་བ། ཁྱིམ་པའི་རྟགས་འཛིན་པ་དང་སྡོམ་པ་ལེན་པའི་ལོ་མི་ཚང་བ་སོགས་གནས་སྐབས་ཀྱི་སྒོ་ནས་མི་སྐྱེ་བ།དུག་གསུམ་དྲག་པོས་གཟིར་བ་སོགས་བསམ་པའི་སྒོ་ནས་མི་སྐྱེ་བ་བཅས་སྐྱེ་བའི་བར་ཆད།གཉིས་པ། ཕ་མ་གསོན་པས་མི་གནང་བ་གཅིག ཕ་མས་རབ་ཏུ་བྱུང་བར་མ་གནང་ཡང་ཡུལ་ཐག་རིང་ན་མི་སྐྱོན་ཞིང་། ཡུལ་ཐག་རིང་པོ་མེད་ན་རབ་བྱུང་གི་སྡོམ་པ་གནས་པའི་བར་ཆད་དུ་འགྱུར་བ་དང་གཉིས། གཞན་གྱི་བྲན་ཡིན་པ་དང་གསུམ། གཞན་གྱི་བུ་ལོན་ཆགས་པ་དང་བཞི། གཞན་གྱི་ནོར་བརྐུས་པ་དང་ལྔ། རྙེད་བརྩོན་ཡིན་པ་དང་དྲུག རྩོད་པ་ཅན་ཡིན་པ་དང་བདུན། གཞན་གྱིས་བཙོངས་པ་ཡིན་པ་དང་བརྒྱད།རྒྱལ་པོས་རང་གི་འཁོར་དུ་འཁྲིད་བསམས་པས་རྒྱལ་པོའི་བདག་རྐྱེན་ཅན་ཏེ་རྒྱལ་པོས་བཀྲབ་པ་དང་དགུ རྒྱལ་པོ་ལ་བསྔོ་བའི་རྒྱལ་པོ་ལ་སྡིགས་པ་དང་བཅུ།རྒྱལ་པོ་ལ་གནོད་པའི་ལས་བྱེད་པ་དང་བཅུ་གཅིག རྒྱལ་པོ་ལ་གནོད་པའི་ལས་བྱས་སམ་གཞན་ལ་བྱེད་དུ་བཅུག་པ་དང་བཅུ་གཉིས་བཅས་གནས་པའི་བར་ཆད། གསུམ་པ། སྐྲ་དང་། མགོ་དང་། མིག་དང་། རྣ་བ་དང་། སྣ་དང་། ཀོས་ཀོ་དང་། སོ། ལུས་གཞན་བཅས་བརྒྱད་ལ་སྐྱོན་ཆགས་པ༼འདུལ་བ་ནས་བཤད་པ་ནི་ཧ་ཅང་མང༽མཛེས་པའི་བར་ཆད། སྤྱིར་བཏང་བསྟན་བཅོས་ལས་བཤད་པའི་མི་སྡུག་པའི་མཚན་མ་བཅོ་བརྒྱད་ནི། མི་སྡུག་པ་དང་།། སྐྲ་བྱི་བ། དཔྲལ་བ་ཆུང་བ། མདོག་སེར་སྐྱ། མིག་སེར་བ། མིག་ཟླུམཔ། སོ་རིང་བ། ལྕེ་དིག་པ། ཕྱི་ནང་རྒུར་བ། ལྟོ་ཆེ་བ། དཔུང་པ་རྗེ་ངར་ཐུང་བ། ལུས་ལ་སྤུ་ཅན། རྐང་ལག་མི་མཉམ་པ། ཚིགས་སྦོམ་པ། ཁ་དང་ལུས་ལས་དྲི་མ་ངན་པ་བྱུང་བ་བཅས་སོ། །བཞི། ལུས་ལ་མཛེ་དང་འབྲས་དང་ཕོལ་མིག་སོགས་ནད་དུ་མ་དང་། ངལ་མ་གསོ་བ་ངལ་རྐྱེན་པ། ལོ་བདུན་ཅུ་ལོན་ཞིང་ཧ་ཅང་རྒན་དྲགས་པས་དགེ་བ་ལ་སྦྱོར་མི་བཟོད་པ། ལོ་བདུན་མ་ལོན་པས་ཧ་ཅང་གཞོན་པས་མ་མར་བསྟེན་པ། ལོ་བདུན་ལོན་ཡང་བྱ་རོག་སྐྲོད་མི་ནུས་པའི་རྒན་ཤོས་གཞོན་ཤོས་སོགས་ཁྱད་པར་དུ་འགྱུར་བའི་བར་ཆད་བཅས་སོ།།དེ་དག་ལས་ནད་པ་སོགས་ཁྱད་པར་དུ་འགྱུར་བའི་བར་ཆད་དང་། སྐྱོན་ཆག་སོགས་མཛེས་པའི་བར་ཆད་ལ་སྡོམ་པ་སྐྱེ་ལ། སྐྱེས་པའི་བར་ཆད་མཚམས་མེད་ལྔ་བྱས་པ་དང་། ཕམ་པ་འཆབ་བཅས་བྱུང་བ། མཚན་དོན་བྱེད་མི་ནུས་པ་ཟ་མ་མ་ནིང་མཚན་གཉིས་སོགས་ལ་སོ་ཐར་རིགས་བརྒྱད་གང་ཡང་མི་སྐྱེ་ལ། བར་མ་རབ་བྱུང་མ་ལ་མངལ་ཤོལ་དང་བཅས་པའི་ལོ་བདུན་མ་ལོན་པ་དང་། བསྙེན་རྫོགས་ལོ་ཉི་ཤུ་མ་ལོན་པ་ལ་ཡང་མི་སྐྱེའོ།།
ལན། ཡུལ་ནི་བདག་ཅག་གི་སྟོན་པའི་སྐུ་གཟུགས་དང་དཀོན་མཆོག་གསུམ་སྐྱབས་འགྲོ་དང་བསྒྲུབ་བྱ་གསུམ་ཡན་ཆད་ཚོགས་སུ་མ་ལོངས་པའོ། །རྒྱུད་ནི་སྡོམ་པ་རྙིང་པས་རྒྱུད་མ་བཀག་པའོ། ། རྟགས་ནི་ཁྲུས་བྱས་ཤིང་ཁྱིམ་པའི་རྟགས་སྤངས་པ་དང་རབ་བྱུང་གི་རྟགས་དང་ལྡན་པའོ། ། བསམ་པ་ནི་འཇིགས་སྐྱོབ་ལེགས་སྨོན་མ་ཡིན་པའི་ངེས་འབྱུང་གི་བསམ་པ་དང་ལྡན་པའོ། ། ཆོ་ག་ནི་སྡོམ་པ་འབོག་ཆོག་གོ །
ལན། སོ་སོ་ཐར་བའི་སྡོམ་པ་ཐོབ་པ་མི་ཉམས་པར་སྲུང་བའི་ཚུལ་ལ་ལྔ་ཡོད་དེ། ཕྱིའི་རྐྱེན་གཞན་ལ་བརྟེན་ནས་བསྲུང་པ་ནི་གནས་ཀྱི་བླ་མ་མཚན་ཉིད་ལྡན་པ་སོགས་ལ་འདུལ་བ་ལས་གསུངས་པའི་བླང་དོར་གྱི་གནས་རྣམས་ཞིབ་ཏུ་དྲིས་ནས་ཚུལ་བཞིན་བསྲུང་བ་དང་།ནང་གི་བསམ་པ་ཕུན་སུམ་ཚོགས་པ་ལ་བརྟེན་ནས་བསྲུང་བ་ནི་འདུལ་བའི་བསླབ་བྱ་རྣམས་དྲན་ཤེས་བག་ཡོད་ཀྱི་བསམ་པ་བརྟན་པོས་རྒྱུན་མི་ཆད་པར་བསྲུང་བ་དང་།མི་མཐུན་ཕྱོགས་ངོ་ཤེས་པའི་སྒོ་ནས་བསྲུང་བ་ནི། སྡོམ་པ་སོ་སོའི་མི་མཐུན་པའི་ཕྱོགས་རྣམས་རེ་རེ་བཞིན་ངོ་ཤེས་པ་བྱས་ནས་བསྲུང་བ་དང་། བསླབ་པ་ཡོངས་སུ་སྦྱོང་བའི་སྒོ་ནས་བསྲུང་བ་ནི་གསོ་སྦྱོང་དང་། དབྱར་དང་།དགག་བྱའི་གཞིར་བརྟེན་ནས་བསྲུང་བ། བདེ་བར་གནས་པའི་རྐྱེན་བརྟེན་པའི་སྒོ་ནས་བསྲུང་བ་ལ་སྲ་བརྐྱངས། གོས། ཀོ་པགས། སྨན། གནས་མལ་གྱི་གཞི་བཅས་ཀྱི་བསྲུང་བ་བཅས་སོ། །
ལན། སྦྱོར་བ་སྟོན་པ་དང་སློབ་དཔོན་ལ་ཕྱག་འཚལ་ནས་ཙོག་པུར་འདུག་སྟེ་ཐལ་མོ་སྦྱོར་དུ་བཞུག་པ། དངོས་གཞི་ལ་སྐྱབས་བརྗོད་དེ་སྐྱབས་འགྲོ་བྱེད་དུ་བཅུག་པ་དང་། བདག་བརྗོད་དེ་བདག་ཇི་སྲིད་འཚོ་བ་ཡི་བར་དུ་ཡོངས་རྫོགས་དགེ་བསྙེན་དུ་བརྗོད་པ། གཞན་བརྗོད་དེ་སློབ་དཔོན་གྱིས་བཟུང་དུ་གསོལ་བརྗོད་པ་བཅས་ཆོ་ག་དུམ་བུ་གསུམ། མཇུག་བསླབ་པ་བརྗོད་ཅིང་བསྒྲུབ་བྱ་ཁས་བླང་བའོ། །བར་མ་རབ་བྱུང་ལ་ཆོ་ག་དུམ་བུ་གསུམ་མེད་པ་ལས་སྦྱོར་དངོས་མཇུག་གསུམ་འདྲ་བ་དང་། དགེ་ཚུལ་ལ་སྦྱོར་དངོས་མཇུག་གསུམ་སྐྱབས་བརྗོད་སོགས་གང་དང་འདྲའོ། །
ལན། བསྙེན་གནས་ཀྱི་སྡོམ་པ། དགེ་བསྙེན་ཕ་མའི་སྡོམ་པ། དགེ་ཚུལ་ཕ་མའི་སྡོམ་པ། ལོ་གཉིས་མཐའ་ཅན་དགེ་སློབ་མའི་སྡོམ་པ། དགེ་སློང་ཕ་མའི་སྡོམ་པ་དང་བརྒྱད་དོ།།དང་པོ་གསུམ་ནི་ཁྱིམ་པའི་སྡོམ་པ།ཕྱི་མ་ལྔ་རབ་བྱུང་གི་སྡོམ་པའོ།།རབ་བྱུང་གི་སྡོམ་པ་ལྔ་གང་ལེན་པ་ལ་མཁན་སློབ་གང་རུང་མེད་པར་མི་སྐྱེ་ལ། ཁྱིམ་པའི་སྡོམ་གསུམ་སློབ་དཔོན་མེད་ཀྱང་སྐུ་གསུང་ཐུགས་རྟེན་གྱི་མདུན་ནས་སྐྱེ་བ་བུ་སྟོན་ལས་ཆོག་ལས་བཤད་དོ།།
ལན། བསྙེན་གནས་དང་བཅུ་གཅིག་ཞལ་ལ་སོགས་ཀྱི་སྨྱུང་གནས་སྐབས་ལེན་རྒྱུའི་ཐེག་པ་ཆེན་པོའི་གསོ་སྦྱོང་གཉིས་སྤང་བྱ་ཡན་ལག་བརྒྱད་ཙམ་འདྲ་ཡང་དོན་གྱི་སྒོ་ནས་མི་འདྲ་བ་དྲུག་ཡོད་དེ།རྟེན་མི་འདྲ་སྟེ། བསྙེན་གནས་ནི་ཁྱིམ་པ་ཕོ་མོ་དང་གསོ་སྦྱོང་ནི་རབ་བྱུང་སྡེ་ལྔས་ཀྱང་ལེན་རུང་ངོ་། །ཡུལ་མི་འདྲ་སྟེ། བསྙེན་གནས་དང་པོ་ལེན་ཚེ་དགེ་བསྙེན་ཡན་སོ་ཐར་སྡོམ་ལྡན་ཞིག་ལས་ལེན་དགོས་ལ། གསོ་སྦྱོང་དང་པོར་རྟེན་གྱི་དྲུང་ནས་སྐྱེ་བ་ཡིནཀུན་སློང་མི་འདྲ། བྱང་སེམས་བཅོས་མ་ཚུན་ཆད་དང་ངེས་འབྱུང་བཅོས་མ་ཚུན་ཆད་ཀྱིས་མི་འདྲའོ།།ཆོ་ག་མི་འདྲ་སྟེ། སྐྱབས་འགྲོ་ཙམ་གཞིར་བྱས་ནས་སྐྱབས་བརྗོད་གཞན་བརྗོད་ཁས་ལེན་ལན་གསུམ་བྱས་ཤིང་སེ་གོལ་གྱི་བརྡ་སྤྲོད་པས་བསྙེན་གནས་ཐོབ་ལ། གསོ་སྦྱོང་ནི་སྔར་བྱོན་ཟིན་པའི་སངས་རྒྱས་བྱང་སེམས་ཀྱི་རྣམ་ཐར་གྱི་རྗེས་སུ་བསླབ་པའི་ཁས་ལེན་གསུམ་བྱས་པ་ལས་ཐོབ་པའོ། །སྲུང་ཚུལ་མི་འདྲ་སྟེ། བསྙེན་གནས་ལ་རྣམ་གསུམ་དག་པའི་ཤ་བསྲུང་མི་དགོས། གསོ་སྦྱོང་ལ་དེ་ཡང་བསྲུང་དགོས་སོ། ། འབྲས་བུ་མི་འདྲ་སྟེ། བསྙེན་གནས་ཀྱིས་འབྲས་བུ་ཐེག་པ་གསུམ་ཀའི་བྱང་ཆུབ་འབྱུང་ལ། གསོ་སྦྱོང་གིས་ཐེག་པ་ཆེན་པོའི་བྱང་ཆུབ་འབའ་ཞིག་འབྱུང་ངོ་། །སྤང་བྱའི་གྲངས་ཙམ་འདྲ་སྟེ།སྲོག་གཅོད་རྐུ་མི་ཚངས་སྤྱོད་རྫུན་ཏེ་རྩ་བ་བཞི། ཆང་དང་གླུ་གར་དང་ཕྱི་དྲོའི་ཟས་ཁྲི་སྟན་ཆེ་མཐོ་ཡན་ལག་བརྒྱད་དོ།།དེ་གཉིས་ཀ་ཉིན་ཞག་གཅིག་མ་གཏོགས་མི་བླང་ཞིང་བསྲུང་མི་དགོས་པ་འདྲའོ།།
ལན། དེར་བཏགས་པ་བཞི་དང་དངོས་གནས་པ་གསུམ་བཅས་མི་འདྲ་བ་བདུན་ཡོད། དང་པོར་སྐྱབས་འགྲོ་ཙམ་གྱི་དགེ་བསྙེན་དང་། རྩ་བ་བཞི་ཡི་སྣ་གཅིག་སྲུང་བའི་དགེ་བསྙེན།སྣ་གཉིས་སྲུང་བ་སྣ་འགའི་དགེ་བསྙེན།སྣ་གསུམ་སྲུང་བའི་ཕལ་ཆེའི་དགེ་བསྙེན་བཅས་བཞི་དང་། རྩ་བ་བཞི་ཆང་དང་ལྔ་ཇི་སྲིད་འཚོ་བའི་བར་དུ་སྲུང་བ་ཡོངས་རྫོགས་དགེ་བསྙེན། རྩ་བ་བཞི་དང་ཆང་སྤོང་བ་ཚངས་སྤྱོད་དགེ་བསྙེན། དེ་གཉིས་ཀྱི་ཁྱད་པར་ནི་སྔ་མའི་ལོག་གཡེམ་སྤང་ཞིང་མི་ཚངས་སྤྱོད་པ་མི་སྤང་ལ། ཕྱི་མའི་དེ་གཉིས་ཀ་སྤངས་པ་ཡིན། རྩ་བ་བཞི་ཡན་ལག་བརྒྱད་དེ་བསྙེན་གནས་ཀྱི་སྤང་བྱ་བརྒྱད་པོ་ཇི་སྲིད་འཚོ་བའི་བར་དུ་སྲུང་ཞིང་། བཙུན་པའི་རྟགས་ཆ་ལུགས་འཆང་བའི་གོ་མའི་དགེ་བསྙེན་བཅས་བདུན་ནོ། །
ལན། སྲོག་གཅོད་པ་དང་། མ་བྱིན་པར་ལེན་པ། རྫུན་སྨྲ་བ་བཅས་ནི་མི་དགེ་བའི་ལས་ལམ་སྐབས་འདྲ་ལ། ༧མི་ཚངས་པ་སྤྱོད་པ་ནི་རང་ངམ་གཞན་རང་གི་ཆུང་མ་ཡིན་ཡང་རུང་བའི་ཁ་དང་གཤང་ལམ་ཟག་བྱེད་དེ་རྨ་སྒོ་གསུམ་གང་རུང་ལ་རང་གི་ནོར་བུ་བཅུག་པའམ་རང་གི་སྨྲ་སྒོར་གཞན་གྱིས་ནོར་བུ་བཅུག་པ་བདག་གིར་བྱེད་པ་བཅས་རྩ་བ་བཞི་དང་།ཡན་ལག་བཞི་ནི  ཿཆང་འཐུང་བ་སྟེ། ཕབས་བཏབ་པ་འབྲུའི་ཆང་དང་།དེའི་སྦང་མ་དང་། ཕབས་མ་བཏབ་པ་རྒུན་ཆང་དང་། བུར་ཆང་དང་།དེའི་སྙིགས་མ། མེ་ཏོག་གི་ཆང་སོགས་བཅོས་པ་དེ་དག་ཤེས་བཞིན་དུ་འཐུང་ན་མིད་ཐེངས་རེ་ལ་ལྟུང་བ་རེ་རེའོ། ། གར་དང་ཕྲེང་སོགས་ཏེ།གླུ་ལེན་འདོད་ཀྱི་མགྲིན་པ་བསྒྱུར་བ་དང་། བྲོ་གར་བྱེད་འདོད་ཀྱིས་སྨིན་མ་བསྐྱོད་པ་སོགས་དང་། དགོས་མེད་དུ་འབུད་དཀྲོལ་གྱི་རོལ་མོ་བྱེད་པ།མཛེས་བྱེད་ཀྱི་མེ་ཏོག་སོགས་ཀྱི་འཕྲེང་བ་མགོ་ལ་འདོགས་པ། དྲི་ཞིམ་པོས་ལུས་ལ་བྱུག་པ། ཚོན་གྱིས་སྨིན་མ་སོགས་ཁ་དོག་བསྒྱུར་བ་སོགས་སོ། །࿉མལ་སྟན་ཆེ་མཐོ་བ༼ཁྲི་གང་ཡན་ཆད་དུ་ལོངས༽®ཕྱི་དྲོའི་ཁ་ཟས་ཟ་བ་སྟེ། རང་གནས་པའི་གླིང་གི་ཉིན་ཕྱེད་ཡོལ་ནས་སྐྱ་རེངས་མ་ཤར་བར་དུ་དེར་འདུ་ཤེས་ཏེ་དུས་རུང་གི་ཟས་ཤ་ཐུད་སོགས་བཟའ་བ་དང་། རྒུན་འབྲུམ་དང་གྲོ་མ་བུར་ཤིང་སོགས་བཅད་པ་དང་།ཞོ་དང་འོ་མ་ཐུག་པ་སོགས་ལྡག་པ་དང་བཏུང་བ་གང་རུང་ཟོས་པ་དང་བཏུང་ན་ཁམ་རེ་རེ་ལ་ལྟུང་བ་རེ་རེ་འབྱུང་བས་དེ་དག་སྤང་དགོས།
ལན། ༣སྲོག་གཅོད་པ། མ་བྱིན་པར་ལེན་པ། མི་ཆོས་བླ་མའི་རྫུན་སྨྲ་བ། ༧ལོག་གཡེམ་བྱེད་པ། ཆང་བཏུང་བ༼ཕབས་བཏབ་པའི་འབྲུ་ཆང་དང་། དེའི་སྦང་མ། ཕབ་མ་བཏབ་པ་རྒུན་ཆང་དང་། བུར་ཆང་། དེའི་སྙིགས་མ། མེ་ཏོག་གི་ཆང་སོགས་བཅོས་པའི་ཆང་དེ་དག་ཤེས་བཞིན་དུ་འཐུང་ན་མིད་ཐེབས་རེ་ལ་ལྟུང་བ་རེ་རེའོ། །༽བཅས་ལྔ་སྤོང་དགོས་པ་པ་ཡིན།སྤྱིར་སྤང་པར་བྱ་བའི་ཁ་ན་མ་ཐོ་བ་ལ། སྡོམ་པ་བླངས་མ་བླངས་གང་ཡིན་ཡང་ཁྱད་པར་མེད་པར་བྱ་བ་དེ་ལ་ཞུགས་ཙམ་ན་སྡིག་པར་འགྱུར་བ་ཡིན་པའི་རང་བཞིན་གྱི་ཁ་ན་མ་ཐོ་བ་དང་། བསླབ་པ་བཅས་པའི་རྟེན་གྱི་གང་ཟག་སྡོམ་པ་ཡོད་མཁན་ཁོ་ན་སྟོན་པས་བཅས་པ་དང་འགལ་བའི་ཆ་ནས་སྡིག་ཏུ་འགྱུར་བའི་བཅས་པའི་ཁ་ན་མ་ཐོ་བ་གཉིས་ཡོད། དེ་ལ་སོ་སོ་ཐར་བའི་སྡོམ་པའི་སྐབས་སུ། རང་བཞིན་གྱི་ཁ་ན་མ་ཐོ་བ་ཆེ་ཆུང་གང་ལ་ཡང་དགོས་པ་གང་གི་ཕྱིར་ཡང་གནང་བའི་སྐབས་མེད་པས་སྲོག་གི་ཕྱིར་ཡང་གནང་བ་མེད་པ་དང་། བཅས་པའི་ཁ་ན་མ་ཐོ་བ་རྐྱང་པ་ལ་སྡོམ་གྱིས་བསྡུས་པ་རྣམས་ལས་ཆང་མ་གཏོགས་པ་གཞན་ཐམས་ཅད་སྲོག་གི་ཕྱིར་གནང་བ་ཡོད་པ་ཤ་སྟག་ཡིན་ལ། ཆང་ནི་ནད་པ་ལ་ཡང་སྲོག་གི་ཕྱིར་ཡང་གནང་བའི་སྐབས་མེད་པ་ཡིན། དེ་ཡང་རབ་བྱུང་གཅིག་པུ་མ་ཡིན་གྱི་ཆོས་འདི་པའི་བསླབ་པ་བླངས་པའི་ཁྱིམ་པ་ཡན་ཆད་ཀྱིས་ནད་གསོ་བའི་ཕྱིར་ཡང་རྩ་ཀུ་ཤའི་རྩེ་མོ་ཆང་ལ་ཉུགས་པ་ཁར་བཅུག་སྟེ་རོ་མྱོང་བ་ཙམ་ཡང་བྱ་མི་རུང་ངོ་། ཆང་ནི་སྡིག་པ་ཐམས་ཅད་ཀྱི་སྒོར་གྱུར་པས་དེ་ལ་དམིགས་གྱིས་བསལ་བ་ནམ་ཡང་མེད་དེ། །མདོ་དང་བསྟན་བཅོས་ཐེག་པ་ཆེ་ཆུང་གི་སྡེ་སྣོད་མཐའ་དག་ནས་མཐའ་གཅིག་ཏུ་ཆང་ལ་ཉེས་པ་ཐམས་ཅད་ཀྱི་སྒོར་གྱུར་པས་དགག་པ་རྒྱ་ཆེན་གསུངས་པ་ཡིན།ཁ་ཅིག་གིས་གལ་ཏེ་དེ་ནི་ཉན་ཐོས་གྱི་རྣམ་གཞག་ཡིན་གྱི།གསང་སྔགས་རྡོ་རྗེ་ཐེག་པའི་སྒོར་ཞུགས་པའི་རབ་བྱུང་རྣམས་ནི་ཅི་དགར་གནང་བ་ཡིན་པས་སྐྱོན་མེད་ཟེར་ན། དེ་ནི་རྒྱུད་སྡེ་རིན་པོ་ཆེ་དག་གི་དོན་ལ་ཕྱི་ཅི་ལོག་ཏུ་རྟོག་པའི་རྟོག་པ་ཁོ་ན་ཡིན་ནོ། །མདོ་ལས་ཆང་འཐུང་མཁན་ནི་ཚ་དམྱལ་ངུ་འབོད་ཆེན་པོ་ལ་སྐྱེ་པ་དང་། ཆང་བླུད་མཁན་ནི་ངུ་འབོད་ཆེན་པོའི་ཉེ་འཁོར་དུ་སྐྱེ་པ་གསུངས་སོ།།དགེ་བསྙེན་གྱི་སྡོམ་པ་གང་ལས་ལེན་པའི་ཡུལ་ནི་སྡོམ་པ་སྦྱིན་པ་ལ་མཁས་པའི་དགེ་བསྙེན་སྡོམ་ལྡན་གྱིས་ཀྱང་ཆོག་པ་གསུངས་སོ། །དགེ་བསྙེན་གྱིས་མི་བྱ་བའི་ལས་དྲུག་ནི། སེམས་ཅན་བཙོང་བ་དང་།མཚོན་ཆ་བཙོང་བ་དང་། ཆང་བཙོང་བ་དང་། དུག་བཙོང་བ་དང་། རྒྱ་སྐྱེགས་ཀྱི་ལས་དང་། ཏིལ་བཙོང་བའི་ལས་བཅས་སོ།།
ལན། བར་མ་རབ་བྱུང་གི་སྡོམ་པ་མེད་ཀྱང་། དཀོན་མཆོག་གསུམ་ལ་སྐྱབས་སུ་འགྲོ་བ་དང་གཅིག མཁན་སློབ་ལ་གུས་པ་དང་གཉིས།ཁྱིམ་པའི་རྟགས་སྤངས་པ་དང་གསུམ། རབ་བྱུང་གི་རྟགས་ལེན་པ་དང་བཞི་བཅས་ལ་བར་མ་རབ་བྱུང་གི་བསླབ་བྱ་ཞེས་ཟེར། བར་མ་རབ་བྱུང་གི་བརྗེ་པ་གསུམ་ནི་མིང་བརྗེ་བ་དང་། རྟགས་ཆ་ལུགས་བརྗེ་བ། བསམ་པ་བརྗེ་བ་བཅས་གསུམ་མོ། །བར་མ་རབ་བྱུང་བསྒྲུབ་པར་མཁན་པོ་དགོས་སོ།
ལན། སོ་ཐར་རིགས་བརྒྱད་ཀྱི་དགེ་ཚུལ་ཕ་དང་དགེ་ཚུལ་མ་གཉིས་ཀས་བསྲུང་རྒྱུའི་སྡོམ་པ་བསྡུས་ན་སྤོང་བཞི་འཁོར་བཅས་ཀྱི་ཚུལ་ཁྲིམས་ཟེར།སྤོང་བ་བཞི་ནི་ལུས་ཀྱི་མི་དགེ་གསུམ་དང་ངག་གི་མི་དགེ་བ་རྫུན་དུ་སྨྲ་བ་འཁོར་དང་བཅས་པ་སྤངས་པ་ལ་ཟེར། འབྲིང་དུ་ཕྱེ་ན་སྤང་བྱ་བཅུ་བཞི་སྟེ༡མི་བསད་པ།༢ མ་བྱིན་ལེན་པ།༣རྫུན་སྨྲ་བ།༤ མི་ཚངས་སྤྱོད་པ་བཅས་རྩ་བ་བཞིའི་ཐོག་ཏུ༥ཆང་དང་།༦ཕྱི་དྲོའི་ཁ་ཟས།༧གར་སོགས།༨ཕྲེང་སོགས།༩ཁྲི་སྟན་མཐོ་བ།༡༠གསེར་དངུལ་ལེན་པ་བཅས་ཡན་ལག་དྲུག་བསྣན་པས་བཅུར་བྱས། དེའི་ཐོག་ཏུ༡༡དཀོན་མཆོག་གསུམ་ལ་སྐྱབས་སུ་འགྲོ་བ།༡༢རབ་བྱུང་གི་རྟགས་ལེན་པ་ལས་ཉམས་པ་དང་།༡༣ཁྱིམ་པའི་རྟགས་སྤངས་པ་ལས་ཉམས་པ།༡༤མཁན་པོ་ལ་གསོལ་བ་བཏབ་པ་ལས་ཉམས་པ་བཅས་བར་མ་རབ་བྱུང་གི་བསླབ་བྱ་བཞི་བསྣན་པས་དགེ་ཚུལ་ལ་རྩ་བའི་སྤང་བྱ་བཅུ་བཞིའོ།།རྒྱས་པར་དབྱེ་ན་བླང་འདས་སུམ་ཅུ་སོ་དྲུག་སྟེ། གོང་གི་བཅུ་བཞིའི་ཐོག་ཏུ། སྲོག་བཅད་ཀྱི་ཆར་གཏོགས་པ་ལ།༡༥དུད་འགྲོ་བསད་པ།༡༦སྲོགས་ཆགས་གནས་པའི་ཆུ་ལ་འདེབས་པ།༡༧སྲོག་ཆགས་ལ་སྤྱོད་པ། མ་བྱིན་ལེན་གྱི་ཆར་གཏོགས་པ་ལ།༡༨ཁང་པ།༡༩ཁང་ཆེན།༢༠རིན་པོ་ཆེ་ལ་ཁབ་རལ་བྱེད་པ། མི་ཚངས་སྤྱོད་པའི་ཆར་གཏོགས་པ་ལ།༢༡མཚན་མི་མཐུན་པ་དང་ལྷན་ཅིག་ཉལ་བ། རྫུན་སྨྲ་བའི་ཆར་གཏོགས་ལ།༢༢གཞི་མེད།༢༣བག་ཙམ།༢༤དགེ་འདུན་དབྱེན་པ།༢༥དེ་རྗེས་ཕྱོགས་པ།༢༦ཁྱིམ་པ་སུན་འབྱིན་པ།༢༧ཤེས་བཞིན་དུ་རྫུན་སྨྲ་བ།༢༨ཞལ་ཏ་བ་ལ་ལོངས་སྤྱོད་ཅུང་ཟད་སྦྱིན་པ་ལ་བཤེས་ངོར་སྐུར་བ་འདེབས་པ།༢༩ཞལ་ཏ་བ་ལ་འཕྱ་བ།༣༠ཟས་ཅུང་ཟད་ཙམ་ལ་ཆོས་སྟོན་ནོ་ཞེས་སྐུར་བ་འདེབས་པ།༣༡ལྷག་མའི་སྐུར་བ་འདེབས་པ།༣༢ བསླབ་པ་ཁྱད་དུ་གསོད་པ། དེ་བཞི་གའི་ཆར་གཏོགས་པ་ལ།༣༣གསོ་སྦྱོར།༣༤དབྱར་གནས།༣༥དགག་དབྱེ།༣༦གནས་ཀྱི་སློབ་དཔོན་བསྟེན་པ་རྣམས་ལས་བཟློག་པ་བཅས་ཉི་ཤུ་གཉིས་པོ་བསྣན་པས་ཁྱོན་བསྡོམས་སོ་དྲུག་གོ །ཡན་ལག་དྲུག་གི་ནང་ཚན་རོལ་མོའི་སྒྲ། རྒྱན་འདོགས་པ།སྤོས་བྱུག་པ། ཁ་དོག་འཆང་བ་བཅས་བཞི་པོ་ལོགས་སུ་བགྲངས་པས་ནང་ཚན་གྱི་སྒོ་ནས་བཞི་བཅུར་དབྱེའོ། །
ལན། དགེ་སློང་ཕའི་སྲུང་བྱ་ལ་སྡོམ་པའི་ཉིས་བརྒྱ་ལྔ་བཅུ་ང་གསུམ་སྟེ།དབྱེ་ནཕམ་པའི་སྡེ་ལ་བཞི་དང་། ༗ལྷག་མའི་སྡེ་ལ་བཅུ་གསུམ། ⊕ལྟུང་བྱེད་ཀྱི་སྡེ་ལ་གཉིས་ལས་སྤང་ལྟུང་སུམ་ཅུ་དང་ལྟུང་བྱེད་འབའ་ཞིག་དགུ་བཅུ་བཅས་བརྒྱ་དང་ཉི་ཤུ  ླསོར་བཤགས་ཀྱི་སྡེ་ལ་བཞི། ཉེས་བྱས་ཀྱི་སྡེ་ལ་བརྒྱ་དང་བཅུ་གཉིས་བཅས་སོ། །
ལན། སྲོག་གཅོད་ཀྱི་ཕམ་པ་ནི་དགེ་སློང་གིས་མི་གཞན་ལ་ཕ་རོལ་པོ་འདུ་ཤེས་མ་འཁྲུལ་བར་ཀུན་སློང་གསོད་སེམས་ཀྱིས་སྦྱོར་བ་རང་ངམ་བསྐོས་པ་གང་རུང་གིས་ལུས་ངག་ཏུ་གྲུབ་ཅིང་། མཐར་ཐུག་དེའི་རྐྱེན་གྱིས་ཤི་བ་ན་ཕམ་པར་འགྱུར། དེར་གསད་བྱ་མི་ཡིན་པ་དང་། རང་ལས་རྒྱུད་གཞན་པ། འདུ་ཤེས་མ་འཁྲུལ་བ། ཀུན་སློང་གསད་འདོད་རྒྱུན་མ་ཆད་པ། སྦྱོར་བ་རང་ངམ་གཞན་ལ་བྱེད་དུ་བཅུག་པ་གང་རུང་གིས་ལུས་ངག་ཏུ་ཐོན་པ།མཐར་ཐུག་སྦྱོར་བ་དེའི་རྐྱེན་གྱིས་ཕ་རོལ་པོ་རང་གི་སྔོན་དུ་སྲོག་འགག་པ་བཅས་དགོས། གསོད་ཐབས་ལ་མཚོན་བསྣུན་པ་ཙམ་མ་ཡིན་པར་གཞན་དུག་དང་མཐུ། སྒྱུར་ཐབས་ཀྱིས་འཆི་སར་བཏང་བ། ཕན་སེམས་ཀྱིས་འཆི་བར་འདོད་ནས་སྨན་བྱིན་ཏེ་ཤི་བ་རྣམས་ཀྱང་ཕམ་པར་འགྱུར།མི་བཅུས་གྲོས་མཐུན་བྱས་ནས་གཅིག་གིས་མཚོན་བསྣུན་པས་བསད་ནའང་བཅུ་པོ་ལ་ཕམ་པ་བསྐྱེད། མངལ་དུ་ཡོད་པའི་མེར་མེར་པོ་ལ་སོགས་གསད་པའང་འདྲའོ། །མི་ཚངས་སྤྱོད་ཀྱི་ཕམ་པ་ནི་བཅས་ལྡན་དགེ་སློང་གིས་རང་གཞན་གང་རུང་གི་ལུས་ཕྱེད་ཡན་ཆད་ལ་གནས་པའི་ལམ་གསུམ་གང་རུང་མ་ཉམས་པར་ནོར་བུ་བཅུག་ཏེ་རེག་པའི་བདེ་བ་ལུས་ཤེས་ཀྱིས་ཉམས་སུ་མྱོང་ཞིང་། ཡིད་ཤེས་ཀྱིས་བདག་གིར་བྱས་ན་ཕམ་པར་འགྱུར།འདིར་མི་ཚངས་སྤྱོད་པའི་ཕམ་པ་དངོས་གཞི་སྐྱེ་བ་ལ། ལུས་ཕྱེད་དུ་ལོངས་པ་དང་། སྔོན་རྣམ་ཤེས་ལེན་མྱོང་བ། ལམ་གསུམ་དང་དེར་རྩོལ་བའི་ནོར་ཕུ་མ་ཉམས་པ། རེག་པའི་བདེ་བ་རྫོགས་པར་མྱོང་བ། ཡིད་ཤེས་ཀྱིས་བདག་གིར་བྱས་པ་སྟེ་སྲེད་པ་དང་ལྡན་པ་བཅས་དགོས་སོ། །མ་བྱིན་ལེན་གྱི་ཕམ་པ་ནི་བཅས་ལྡན་དགེ་སློང་གིས་རང་ལས་ནོར་ཐ་དད་པའི་མིས་བདག་ཏུ་བཟུང་བའི་རྫས་རིན་ཐང་ཚང་བ་འདུ་ཤེས་མ་འཁྲུལ་ཞིང་ཀུན་སློང་རྐུ་སེམས་རྒྱུན་མ་ཆད་པར་རང་ངམ་གཞན་ལ་བསྐོས་པ་གང་རུང་གིས་ལུས་ངག་ཏུ་གྲུབ་ཅིང་། མཐར་ཐུག་ཐོབ་བློ་སྐྱེས་པ་ན་ཕམ་པར་འགྱུར།འདིར་རྫས་བདག་རང་ལས་ནོར་ཐ་དད་པ་དང་། ཁྱད་པར་མི་ཡིན་པ།ཕ་རོལ་པས་བདག་ཏུ་བཟུང་བ། རིན་ཐང་ཚང་བ། འདུ་ཤེས་མ་འཁྲུལ་བ། གཞན་གྱི་ཡིན་པ་དང་མ་བྱིན་པ་དང་བདག་ཉིད་ཀྱི་དོན་དུ་ཡིན་པ་དང་འཚོ་བའི་དོན་དུ་ཡིན་པ་དང་གཏན་ཏུ་འབྲལ་བར་འདོད་པ་དང་ཀུན་སློང་རྒྱུན་མ་ཆད་པ་སོགས་ཀྱི་ཀུན་སློང་ཁྱད་ཆོས་དུ་མ་དང་ལྡན་པ།མཐར་ཐུག་ཐོབ་བློ་སྐྱེས་པ་བཅས་དགོས། ཐོབ་བློ་སྐྱེས་ན་གནས་མ་སྤགས་ཀྱང་ཕམ་པ་བསྐྱེད་ལ་ཐོབ་བློ་མེད་ན་གནས་སྤགས་ཀྱང་ཕམ་པ་མི་བསྐྱེད་པ་དང་། རིན་ཐང་གི་ཚད་ནི་ཡུལ་སོ་སོའི་རིན་ཐང་གི་སྐབས་ཐོབ་རྩི་དགོས་ཏེ། བོད་དུ་མུ་གེ་མེད་པའི་ཚེ་ན་ནས་ཁལ་གཅིག་དང་། མུ་གེ་བྱུང་བའི་ཚེ་ནས་ཁལ་ཕྱེད་ཙམ་གྱིས་ལོངས་བ་ཞེས་མཐོང་ཡང་། འདིར་ཡུལ་དུས་དེར་ཆོས་གོས་གཅིག་གི་རིན་ཐང་ལོངས་བར་གསུངས་པར་བཟུང་ངོ།།མི་ཆོས་བླ་མའི་རྫུན་སྨྲ་བའི་ཕམ་པ་ནི་བཅས་ལྡན་དགེ་སློང་གིས་རང་དང་རྒྱུད་ཐ་དད་པ་ཐ་སྙད་ལྔ་ལྡན་ལུས་ཐ་མལ་དུ་གནས་པ་དེ་ལ་འདུ་ཤེས་མ་འཁྲུལ་བའི་སྒོ་ནས་ཀུན་སློང་མི་ཆོས་བླ་མ་དེ་དང་མི་ལྡན་བཞིན་དུ་རྫུན་སྨྲ་འདོད་ཀྱིས་སྦྱོར་བ་ངག་མཚན་ཉིད་ལྔ་ལྡན་གྱིས་མི་ཆོས་བླ་མའི་རྫུན་སྨྲས་པ་ཡུལ་དེས་དོན་གོ་བ་ན་ཕམ་པར་འགྱུར། དཔེར་ན་ལྷ་མ་མཐོང་བར་ལྷ་མཐོང་བ་བརྗོད་པ་དང་། རང་ཉིད་སངས་རྒྱས་མ་ཡིན་ཡང་སངས་རྒྱས་སུ་ཁས་ལེན་པ། མངོན་ཤེས་དང་གྲུབ་རྟགས་སོགས་མེད་བཞིན་དུ་ཡོད་པར་ཁས་འཆེ་བ་སོགས་ཀྱི་གོང་མའམ་བླ་མ་ལྟ་བུར་གྱུར་པའི་ཡོན་ཏན་ཞིག་མ་ཐོབ་བཞིན་དུ་ཐོབ་ཅེས་སྨྲ་བའོ། །དེར་རང་ལས་རྒྱུད་ཐ་དད་པ་དང་། མི་ཡིན་པ། ཐ་སྙད་བཞི་དང་ལྡན་པ། ལུས་ཐ་མལ་དུ་གནས་པ། འདུ་ཤེས་མ་འཁྲུལ་བ། ཀུན་སློང་རང་དོན་དུ་སྨྲས་པ། འདུ་ཤེས་བསྒྱུར་ནས་སྨྲས་པ། གསལ་པོར་སྨྲས་པ། མཐར་ཐུག་སྨྲས་པའི་དོན་ཕ་རོལ་པོས་གོ་བ་བཅས་དགོས། བཅས་ལྡན་དགེ་སློང་གིས་འདི་བཞི་གང་རུང་ལ་སྤྱད་ནས་སྐད་ཅིག་མ་གཅིག་བཅབས་ཀྱང་སྡོམ་པ་ལྷག་མ་མེད་པར་བྱེད་པས་རྩ་བའི་ལྟུང་བ་སྟེ། མི་མཐུན་ཕྱོགས་ཀྱིས་གཉེན་པོ་མཐུ་མེད་པར་བཅོམ་པས་ཕམ་པ་དང་གྲངས་བཞིར་ངེས་པས་བཞི་ཞེས་བརྗོད་དོ། །
ལན། དགེ་འདུན་ལྷག་མའི་སྡེ་ལ་བཅུ་གསུམ་ཡོད་དེ། ཁུ་བ་འཛིན་དང་འཁྲིག་ཚིག་བསྙེན་བཀུར་སྨྱན། །ཁང་པ་ཁང་ཆེན་དང་ནི་གཞི་མེད་དང་། །བག་ཙམ་དགེ་འདུན་དབྱེན་དང་དེར་རྗེས་ཕྱོགས། །ཁྱིམ་སུན་འབྱིན་དང་བཀའ་བློ་མི་བདེ་བའོ། །ཞེས་གསུངས་པ་ལྟར། དང་པོ། ཁུ་བ་འབྱིན་པའི་ལྷག་མ་ནི་གཞན་གྱི་ཁ་དང་བཤང་ལམ། ཟག་བྱེད་གསུམ་གང་རུང་མ་ཡིན་པའི་ལུས་ཀྱི་ཆ་ཤས་སམ། རང་གི་སོར་མོ་ལྟ་བུས་ཁུ་བ་འབྱིན་པའོ།།གཉིས། འཛིན་པའམ་རེག་པའི་ལྷག་མ་ནི། དགེ་སློང་གིས་བུད་མེད་ཀྱི་མཚན་དོན་བྱེད་ནུས་པ་དང་ལྡན་པ། ལུས་རྟེན་དུ་རུང་བ། ཐ་མལ་དུ་གནས་པའི་སྐྲའམ། དེ་དང་འབྲེལ་བའི་གོས་སམ། ལུས་དངོས་མ་ཉམས་པ། ཕམ་པ་དངོས་སུ་སྐྱེད་པའི་རྨའི་སྒོ་གསུམ་ལས་གཞན་པ་ལ་འདུ་ཤེས་མ་འཁྲུལ་ཞིང་ཀུན་སློང་རེག་པའི་བདེ་བ་ཉམས་སུ་མྱོང་བར་འདོད་པའི་འདུན་པ་ཀུན་ཏུ་ཆགས་འདོད་དང་ལྡན་པ། སྦྱོར་བ་རེག་ཅིང་། མཐར་ཐུག་རེག་པའི་བདེ་བ་བདག་གིར་བྱས་པའོ།།གསུམ།འཁྲིག་ཚིག་སྨྲ་བའི་ལྷག་མ་ནི་དགེ་སློང་གིས་བུད་མེད་ཀྱི་མཚན་དོན་བྱེད་ནུས་པ་ཐ་སྙད་བཞི་དང་ལྡན་པ། ལུས་རྟེན་དུ་རུང་ཞིང་ཐ་མལ་དུ་གནས་པ་རྫུ་འཕྲུལ་གྱི་ཆོས་ཅན་མ་ཡིན་པ་ལ་འདུ་ཤེས་མ་འཁྲུལ་བར་ཀུན་སློང་འཁྲིག་ཚིག་སྨྲ་འདོད་ཀྱིས་རང་དོན་དུ་སྦྱོར་བ་ངག་མཚན་ཉིད་ལྔ་ལྡན་གྱིས་སྨྲས་པ་མཐར་ཐུག་ཡུལ་དེས་དོན་གོ་བའོ། །བཞི། བསྙེན་བཀུར་བསྔགས་པའི་ལྷག་མ་ནི་ཆགས་སེམས་ཀྱིས་བུད་མེད་ལ་བདག་ལ་འཁྲིག་པས་བསྙེན་བཀུར་བྱས་ན་ལེགས་སོ་ཞེས་བསྔགས་པ་བརྗོད་པའོ། ། ལྔ། སྨྱན་བྱེད་པའི་ལྷག་མ་ནི་འཕྲིན་ལས་གསུམ་བསྐྱལ་བའི་སྒོ་ནས་སྔར་མི་མཐུན་པའི་སྐྱེས་པ་དང་བུད་མེད་འཁྲིག་པ་བསྙེན་པ་ལ་མཐུན་པར་རང་གིས་སྦྱར་བའམ་གཞན་ལ་སྦྱར་དུ་བཅུག་པའོ། ། དྲུག ཁང་པའི་ལྷག་མ་ནི་གཞི་མ་དག་པའི་སར་རང་དོན་དུ་ཚད་ལས་འདས་པའི་ཁང་པ་བརྩིགས་པའོ།།བདུན། ཁང་ཆེན་གྱི་ལྷག་མ་ནི། གཞི་དང་དངོས་པོ་མ་དག་པས་དགེ་སློང་བཞིའི་ཡན་ནམ་འཕགས་པའི་དགེ་འདུན་གཅིག་གི་དོན་དུའང་རུང་ཁང་པ་ཆེན་པོ་བརྩིགས་པ་སྟེ། ཁང་པའི་ཚད་ནི་ལྡང་བ་ན་ལག་མི་འཐོགས་པ། ཉལ་ན་རྐང་ལག་རྐྱང་སྐུམ་མི་འཐོགས་པ། འགྲོ་ན་ཕྱོགས་རེར་གོམ་པ་གསུམ་གསུམ་བགྲོད་ཐུབ་པ། སྡོད་ན་སྐྱིལ་ཀྲུང་བཅའ་བ་ལ་མི་གནོད་པའོ།།ལྷག་པ་ནི་སྲིད་དུ་མིའི་ཁྲུ་བཅོ་བརྒྱད་དང་ཞེང་དུ་ཁྲུ་ཕྱེད་དང་བཅུ་གཅིག་གི་ཚད་ལས་འདས་པའོ། ། བརྒྱད། གཞི་མེད་ཀྱི་ལྷག་མ་ནི་དགེ་སློང་གཞན་ལ་ཕམ་པའི་མཐོང་ཐོས་དོགས་གསུམ་མེད་བཞིན་དུ་ཕམ་པས་སྐུར་བ་བཏབ་པའོ། ། དགུ བག་ཙམ་སྐུར་བའི་ལྷག་མ་ནི་དགེ་སློང་གཞན་ལ་མངོན་པ་མི་གསལ་བར་ཤུགས་ལ་སྟོན་པ་ལྟ་བུའི་སྒོ་ནས་ཕམ་པའི་སྐུར་བ་འདེབས་པའོ། ། བཅུ། དབྱེན་བྱེད་པའི་ལྷག་མ་ནི་དགེ་འདུན་གྱི་དབྱེན་གྱི་གཞི་ལ་ཞུགས་པས། དགེ་སློང་གཞན་གྱིས་ལན་གསུམ་བཟློག་ཀྱང་མི་ཉན་པའོ། ། བཅུ་གཅིག དེ་རྗེས་ཕྱོགས་ཀྱི་ལྷག་མ་ནི་དགེ་འདུན་གྱི་དབྱེན་བྱེད་པ་དེའི་གྲོགས་དགེ་སློང་གཞན་གྱིས་བྱེད་པ་ལ་ལན་གསུམ་གྱི་བར་དུ་བཟློག་ཀྱང་མི་ཉན་པའོ། ། བཅུ་གཉིས། ཁྱིམ་སུན་འབྱིན་པའི་ལྷག་མ་ནི་སྤྱོད་པ་ངན་པས་ཁྱིམ་བདག་དགེ་འདུན་ལ་དད་པ་བཟློག་པར་བྱས་པ་ན། དེའི་ཉེས་པས་རང་བསྐྲད་པ་ན་སྐྲོད་པ་པོའི་དགེ་འདུན་ལ་སྐུར་བ་འདེབས་ཏེ་གཞན་གྱིས་བཟློག་ཀྱང་མི་ཉན་པའོ།།བཅུ་གསུམ། བཀའ་བློ་མི་བདེ་བའི་དགེ་འདུན་ལྷག་མ་ནི་རང་ཉིད་ལ་ལྟུང་བ་བྱུང་བ་ལ་གཞན་གྱིས་གླེང་བ་ན་དང་དུ་མི་ལེན་པས་བཀའ་བློ་མི་བདེ་བ་སྟེ་གཞན་གྱིས་བཟློག་ཀྱང་མི་ཉན་པར་བློ་མི་བདེ་བར་བཅོས་པའོ། །དགེ་འདུན་ལ་དེ་དག་བཅུ་གསུམ་པ་གང་ཞིག་འབྱུང་ཡང་གསོ་མིན་དགེ་འདུན་རང་ལ་རག་ལས་ཤིང་སྡོམ་པ་གསོ་བའི་ལྷག་མ་ཅུང་ཟད་ལུས་པས་ན་དེ་སྐད་དུ་བརྗོད་དོ། །
ལན། སྤང་ལྟུང་སུམ་ཅུ་ལ་བཅུ་ཚན་གསུམ་ཡོད་པ་ལས་དང་པོའི་སྡོམ་ནི། འཆང་བ་འབྲལ་བ་འཇོག་པ་དང་། །ཁྲུར་འཇུག་པ་དང་ལེན་པ་དང་། །སློང་དང་སྟོད་གཡོགས་སྨད་གཡོགས་བཅས།།རིན་ཐང་སོ་སོར་བསྐུར་བའོ། །ཞེས་པ་སྟེ། ༡ཞག་བཅུ་འཆང་སྤང་བ་ནི་ཆོས་གོས་ཀྱི་རྒྱུར་མ་བསྔོས་པའི་ཁྲུ་གང་གི་ཚད་དུ་ལོངས་པ་ཡན་ཆད་ཀྱི་གོས་རང་ཉིད་དབང་བ་བྱིན་གྱིས་མ་རློབས་པར་ཞག་བཅུ་མ་རྫོགས་ཀྱི་བར་དུ་འཇོག་པའོ། །༢འབྲལ་བའི་སྤང་བ་ནི་ཆོས་གོས་རྣམ་གསུམ་དང་ཉིན་ཞག་ཕྲུགས་གཅིག་གི་བར་དུ་བྲལ་བའོ།།༣ཟླ་འཇོག་གི་སྤང་བ་ནི་ཆོས་གོས་ཀྱི་རྒྱུར་མ་བསྔོས་པ་ཁྲུ་ཚད་དུ་ལོངས་ཤིང་འཁོར་གསུམ་གྱི་མི་ཁེབས་པའི་གོས་བྱིན་གྱིས་མ་བརླབས་པར་ཟླ་བ་གཅིག་གི་བར་དུ་འཆང་བའོ། །༤ འཁྲུར་འཇུག་གི་སྤང་བ་ནི་རང་གི་ཉེ་དུ་མ་ཡིན་པའི་དགེ་སློང་མ་ལ་གོས་རྙིང་པ་འཁྲུར་བཅུག་པའོ། །༥དགེ་སློང་མ་ལས་གོས་ལེན་པའི་སྤང་བ་ནི། རང་ལ་ཆོས་གོས་རྣམ་གསུམ་ཡོད་བཞིན་དུ་འཁོར་གསུམ་ཁེབས་པའི་ཚད་དུ་ལོངས་པའི་གོས་ཉེ་དུ་མ་ཡིན་པའི་དགེ་སློང་མ་ལ་བསླངས་པའོ། །༦སློང་བའི་སྤང་བ་ནི་ཉེ་དུ་མ་ཡིན་པའི་ཁྱིམ་པ་ལས་བཤད་མ་ཐག་པ་ལྟར་བསླངས་པའོ། །༧སློང་རིགས་པའི་སྤང་བ་ནི་ཆོས་གོས་རྣམ་གསུམ་མེད་པའི་དགེ་སློང་གིས་ཉེ་དུ་མ་ཡིན་པའི་ཁྱིམ་པ་ལ་སྟོད་གཡོགས་སྨད་གཡོགས་ཟུང་གཅིག་ལས་ལྷག་པ་བསླངས་པའོ། །༨སྤགས་པ་སློང་པའི་སྤང་བ་ནི་ཁྱིམ་པ་ཉེ་དུ་མ་ཡིན་པས་བློས་གང་སྤོགས་ཀྱིས་སྦྱིན་པ་ལས་ལྷག་པའི་བཟང་པོ་ཞིག་དགོས་ཞེས་བསླངས་པའོ། །༩ སོ་སོ་ནས་སྤགས་པ་སློང་པའི་སྤང་བ་ནི་ཁྱིམ་གཅིག་ནས་ཐུན་མོང་དུ་ཕུལ་བ་དང་ཕོ་མོ་གཉིས་སོ་སོར་ཕུལ་བའི་ཁྱད་པར་ཙམ་མ་གཏོགས་འདྲའོ།།༡༠བསྐུར་བའི་སྤང་བ་ནི་གོས་ཉོ་བའི་རིན་གྱི་རིན་པོ་ཆེ་ཞལ་ཏ་བ་གཏད་ནས་ལན་གསུམ་གྱི་བར་དུ་བསྐུལ་དང་ལན་གསུམ་གྱི་བར་དུ་མཐོང་སར་བསྡད་པ་ལས་ལྷག་པའི་གོས་བླངས་པའོ། །བཅུ་ཚན་གཉིས་པའི་སྡོམ་ནི། སྲིན་བལ་འབའ་ཞིག་ཆ་གཉིས་དང་།།དྲུག་དང་མཐོ་གང་ལམ་དང་ནི། །འཁྲུ་བ་དང་ནི་གསེར་དངུལ་ལེན། །མངོན་ཚན་ཅན་དང་ཉོ་འཚོང་ངོ། །ཞེས་པ་སྟེ།༡༡སྲིན་བལ་གྱི་སྤང་པ་ནི་སྲིན་བལ་ཁོ་ན་ལས་གྲུབ་པའི་འཁོར་གསུམ་ཁེབས་པའི་མཐའི་ཚད་དུ་ལོངས་པའི་སྟན་བྱེད་པའོ། །༡༢བལ་ནག་འབའ་ཞིག་གི་སྤང་བ་ནི་བལ་ནག་པོ་འབའ་ཞིག་ལས་གྲུབ་པའི་སྟན་ཚད་གོང་དང་འདྲའོ། །༡༣ཆ་གཉིས་བསྲེས་པའི་སྤང་བ་ནི་སྟན་ལ་ཆ་བཞི་བགོས་པའི་ཆ་གཉིས་ལས་ལྷག་པའི་བལ་ནག་གི་ས་བྱས་པའོ། །༡༤ལོ་དྲུག་སྟན་གྱི་སྤང་བ་ནི་ལོ་དྲུག་གི་བར་དུ་ལོངས་སྤྱད་རྒྱུའི་རང་ལ་སྟན་ཡོད་བཞིན་དུ་སྟན་གསར་པ་ཆེད་དུ་བྱས་པའོ། །༡༥མཐོ་གང་གི་སྤང་བ་ནི་གདིང་བ་གསར་པ་གྲུབ་པའི་ཚེ། རྙིང་པ་ནས་བདེ་བར་བཤེགས་པའི་མཐོ་གང་གི་ཚད་ཙམ་ཞིག་མ་གླན་པར་དོར་བའོ།།༡༦བལ་ཐོག་གི་སྤང་བ་ནི་ཆགས་སེམས་ཀྱིས་ཀུན་ནས་བསླང་སྟེ་བལ་ལ་སོགས་པའི་ཁུར་ཆེན་པོ་ཁུར་ནས་ཉི་མ་གཅིག་གི་རྒྱང་གྲགས་ལས་འདས་པ་ཕྱིན་པའོ། །༡༧བལ་འཁྲུར་འཇུག་གི་སྤང་བ་ནི་རང་གི་ཉེ་དུ་མ་ཡིན་པའི་དགེ་སློང་མ་ལ་བལ་འཁྲུད་པ་དང་ཁེལ་བ་དང་འཚེར་དུ་འཇུག་པའོ། །༡༨རིན་པོ་ཆེ་ལ་རེག་པའི་སྤང་བ་ནི་ཆགས་སེམས་ཀྱི་སྒོ་ནས་གསེར་ལ་སོགས་པའི་རིན་པོ་ཆེ་ལ་རེག་པའོ། །༡༩མངོན་ཚན་གྱི་སྤང་བ་ནི་ཆགས་སེམས་ཀྱིས་ཉེ་དུ་མ་ཡིན་པའི་ཁྱིམ་པ་ལ་གསེར་ལ་སོགས་པ་ཁེ་སྤོགས་བྱེད་བཅུག་པའོ། །༢༠ཉོ་ཚོང་གི་སྤང་བ་ནི་རིན་པོ་ཆེ་མ་ཡིན་པའི་དངོས་པོ་གཞན་ལ་ཁེ་སྤོགས་བྱེད་པའོ། ། བཅུ་ཚན་གསུམ་པའི་སྡོམ་དུ། ལྷུང་བཟེད་གཉིས་དང་ཐ་ག་གཉིས།།བྱིན་འཕྲོག་སྟོན་ཟླ་ཐ་ཆུང་དང་།།དགོན་པ་པ་དང་རས་ཆེན་དང་། །བསྡོས་པ་དང་ནི་གསོག་འཇོག་ཞེས་པ་སྟེ།༢༡ལྷུང་བཟེད་འཆང་བའི་སྤང་བ་ནི་གོས་དང་འདྲའོ། །༢༢ལྷུང་བཟེད་འཚོལ་བའི་སྤང་་བཟེད་ཡོད་བཞིན་དུ་ཁྱིམ་པ་ཉེ་དུ་མ་ཡིན་པ་ལ་ལྷུང་བཟེད་འབད་པས་བཙལ་བའོ།།༢༣འཐག་ཏུ་འཇུག་པའི་སྤང་བ་ནི་ཁྱིམ་པ་ཉེ་དུ་མ་ཡིན་པ་ལ་གླ་རྔན་མ་བྱིན་པར་ཐགས་འཐག་ཏུ་བཅུག་པའོ། །༢༤འཐག་པ་བསྐྱེད་པའི་སྤང་བ་ནི་ཉེ་དུ་མ་ཡིན་པའི་ཁྱིམ་པས་ཐགས་བཏགས་ནས་རང་ལ་སྟེར་བར་ཁས་བླངས་པ་ན་འཐག་མཁན་ལ་གླ་རྔན་བྱིན་ནས་སྦྱིན་བདག་གི་བློ་དང་མི་འཚམ་པའི་བཟང་རིན་ཆེན་པོ་འཐག་ཏུ་བཅུག་པའོ།།༢༥བྱིན་འཕྲོག་གི་སྤང་བ་ནི་དགེ་སློང་གཞན་ལ་དངོས་པོ་བྱིན་པ་སླར་ཕྲོགས་པའོ། །༢༦དགོན་པ་བའི་འབྲལ་སྤང་བ་ནི་དགེ་སློང་དགོན་པ་བས་ཆོས་གོས་གསུམ་ལས་གང་རུང་ཞིག་དང་བྲལ་ནས་ཞག་བདུན་ཕན་ཆད་འདས་པའོ། །༢༧བརྟད་པ་ལས་བྱུང་བའི་སྤང་བ་ནི་དབྱར་གྱི་རྙེད་པ་དབྱར་མཚམས་ཀྱི་ནང་དུ་ལོངས་སྤྱོད་པའོ། །༢༨རས་ཆེན་གྱི་སྤང་བ་ནི་དབྱར་ཁས་ལེན་གྱི་སྔ་རོལ་ཟླ་གཅིག་ཡན་དང་། དགག་དབྱེ་གྲོལ་ནས་ཟླ་ཕྱེད་འདས་པར་རས་ཆེན་བཙལ་བ་དང་བཅས་པའོ།༢༩བསྔོས་བསྒྱུར་གྱི་སྤང་བ་ནི་དགེ་འདུན་གཞན་ལ་བསྔོས་པའི་ཡོ་བྱད་རང་ཉིད་ལ་བསྒྱུར་བའོ། །༣༠གསོག་འཇོག་གི་སྤང་བ་ནི་སྨན་གསུམ་པོ་གང་རུང་དུས་ལས་འདས་པར་བཅངས་པ་བཅས་སོ། །
ལན། དགེ་སློང་ཕའི་ལྟུང་བྱེད་འབའ་ཞིག་བཅུ་ཚན་དགུ་ལས་དང་པོའི་སྡོམ་ནི། རྫུན་སྐྱོན་དགེ་སློང་ཕྲ་མ་དང་། །སྐྱོ་སྔོགས་བྱེད་དང་སྟོན་པ་དང་། །འདོན་དང་གནས་ངན་ལེན་དང་ཆོས། །བཤེས་ངོར་བྱེད་དང་ཁྱད་དུ་གསོད། །ཅེས་པ་སྟེ།༡རྫུན་སྨྲའི་ལྟུང་བྱེད། ༢སྐྱོན་བརྗོད་པའི་ལྟུང་བྱེད་ནི། དགེ་སློང་གིས་དགེ་སློང་གཞན་ལ་ཡུལ་དུས་དེར་སྐྱོན་དུ་གྲགས་པ་གང་ཡང་རུང་བ་སྨྲས་པ་དོན་གོ་བ། ༣ཕྲ་མ་བྱེད་པའི་ལྟུང་བྱེད་ནི།དགེ་སློང་གིས་ཕན་ཚུན་དབྱེ་བའི་བསམ་པས་ཕྲ་མའི་ཚིག་ངན་ངག་ཏུ་སྨྲས་པ་དོན་གོ་བ། ༤.སྐྱོན་འདོགས་པའི་ལྟུང་བྱེད་ནི། དགེ་སློང་གཞན་དག་གིས་རྩོད་པ་ཞི་བར་བྱས་པ་སྐྱོན་འདོགས་ཀྱི་སྒོ་ནས་སླར་སློང་པ།༥བུད་མེད་ལ་ཆོས་སྟོན་པའི་ལྟུང་བྱེད་ནི། སྐྱེས་པ་གཞན་མེད་སར་བུད་མེད་ལ་ཚིག་ལྔ་དྲུག་ལས་མང་བའི་ཆོས་སྟོན་པ།༦བསྙེན་པར་མ་རྫོགས་པ་དང་ལྷན་ཅིག་འདོན་པའི་ལྟུང་བྱེད་ནི། རྒོད་བག་གི་བསམ་པའི་སྒོ་ནས་བསྙེན་པར་མ་རྫོགས་པ་དང་ལྷན་ཅིག་ཏུ་ཆོས་ཚིག་གདངས་སྣ་ཚོགས་ཀྱིས་འདོན་པ།༧གནས་ངན་ལེན་བྱེད་པའི་ལྟུང་བྱེད་ནི། དགེ་སློང་གིས་བསྙེན་པར་མ་རྫོགས་པའི་གང་ཟག་ལ་དགེ་སློང་གཞན་གྱི་ཕམ་ལྷག་གི་ལྟུང་བ་གང་རུང་བརྗོད་པ་དོན་གོ་བ།༨ མི་ཆོས་བླ་མ་བདེན་པར་སྨྲ་བའི་ལྟུང་བྱེད་ནི། དགེ་སློང་གི་མི་ཆོས་བླ་མ་ཐོབ་པ་དེ་ཡུལ་བསྙེན་པར་མ་རྫོགས་པ་སོགས་ལ་བརྗོད་པ་དོན་གོ་བ།༩སྐུར་བ་འདེབས་པའི་ལྟུང་བྱེད་ནི། དགེ་སློང་གིས་དགེ་འདུན་གྱི་རྙེད་པ་གང་ཟག་ལ་ལོག་པར་བསྔོས་སོ་ཞེས་སྐུར་བ་བཏབ་པ་དོན་གོ་བ། ༡༠ཁྱད་གསོད་ཀྱི་ལྟུང་བྱེད་ནི། དགེ་སློང་གི་འདུལ་བའི་ཚིག་ཁྱད་དུ་གསོད་པའི་ངག་དགེ་སློང་གཞན་དག་ལ་སྨྲས་པ་དོན་གོ་བའོ། །བཅུ་ཚན་གཉིས་པའི་སྡོམ་ནི། ས་བོན་འཕྱ་བ་བསྒོ་བ་དང་། །ཁྲི་དང་གདིང་དང་སྐྲོད་པ་དང་། །ཕྱིས་གནོན་འབྱུང་བ་འདེབས་པ་དང་། །རིམ་པ་གཉིས་སུ་བརྩིགས་པའོ།།ཞེས་པ་ལས།༡༡ས་བོན་དང་སྐྱེ་བ་འཇིག་པའི་ལྟུང་བྱེད་ནི། ལྗོན་ཤིང་གཅོད་པ་དང་མེ་སོགས་ཀྱིས་རུང་བ་མ་བྱས་པའི་ས་བོན་གྱི་རིགས་ཉམས་པར་བྱས་པ། །༡༢འཕྱ་བའི་ལྟུང་བྱེད་ནི། དགེ་འདུན་གྱི་གནས་མལ་སྟོབ་པའི་བྱ་བ་བྱེད་པའི་དགེ་སློང་ལ་དངོས་སུའམ་ཟོལ་གྱིས་འཕྱ་བ།།༡༣ བསྒོ་བ་རྣ་ལ་གཟོན་པའི་ལྟུང་བྱེད་ནི། དགེ་སློང་གིས་རང་ལ་ཆོས་ལྡན་གྱི་ཚིག་གིས་བསྒོ་བའི་དགེ་སློང་ལ་ལན་ལོག་པར་སྨྲས་པ་དོན་གོ་བ། ༡༤ས་མལ་ལས་གྱུར་པའི་ལྟུང་བྱེད་ནི། རང་ཉིད་ཀྱིས་ལོངས་སྤྱོད་པའི་ཁྲི་ལ་སོགས་པའི་དགེ་འདུན་གྱི་གནས་མལ་ཉི་མ་རླུང་ཆར་པ་སོགས་ཀྱིས་ཆུས་ཟོས་སུ་འཇུག་པ།༡༥ གདིང་བ་ལས་གྱུར་པའི་ལྟུང་བྱེད་ནི། གཙུག་ལག་ཁང་དུ་རང་གི་གདིང་བའི་རྩྭ་སོགས་རྗེས་སུ་མ་བསྡུས་པ། ༡༦སྐྲོད་པའི་ལྟུང་བྱེད་ནི། གནོད་སེམས་ཀྱིས་དགེ་སློང་གཞན་གནས་ཁང་ནས་ཕྱི་རོལ་དུ་འདོན་པ། ༡༧ཕྱིས་གནོན་བྱེད་པའི་ལྟུང་བྱེད་ནི། རང་གི་ལུས་ཀྱིས་དགེ་སློང་གཞན་བརྫིས་ཤིང་གནོན་པ། ༡༨རྩ་བ་འབྱུང་བ་འདུག་པའི་ལྟུང་བྱེད་ནི། དགེ་སློང་གཞན་ལ་གནོད་སེམས་ཀྱིས་དེའི་སྟེང་གི་ཁྲི་རྐང་རང་གི་ལུས་ཀྱིས་མནན་ཏེ་ཕ་རོལ་པོ་ལ་གནོད་པར་འགྱུར་ཐབས་བྱེད་པ། ༡༩དུད་འགྲོ་འདེབས་པའི་ལྟུང་བྱེད་ནི། ཐ་མལ་པའི་མིག་ལ་སྣང་དུ་རུང་བའི་དུད་འགྲོ་རྩྭ་ཆུ་ལ་སོགས་པའི་གཞི་དང་བཅས་པ་ལ་ཀུན་སློང་གཞན་གྱི་ཆེད་དུ་ལོངས་སྤྱོད་དེ་དུད་འགྲོ་ཤི་བ། ༢༠རིམ་པ་ལྷག་པར་རྩིག་པའི་ལྟུང་བྱེད་ནི། ཆར་ཆུ་བྱུང་དུས་སུ་གནོད་པ་སྲུང་བའི་གཡོགས་མ་བྱས་པར་ཉི་མ་གཅིག་ལ་རྩིག་པ་རིམ་པ་གསུམ་ལས་ལྷག་པར་བརྩིགས་པའོ། །བཅུ་ཚན་གསུམ་པའི་སྡོམ་ལ། མ་བསྐོས་ཉི་མ་ནུབ་པ་དང་། །ཟས་དང་ཆོས་གོས་གཉིས་དག་དང་།།དོན་མཐུན་གྲུ་དང་དབེན་པ་གཉིས།དགེ་སློང་མ་ཡི་སྦྱོར་བཅུག་པའོ། །ཞེས་པ་སྟེ། ༢.༡དགེ་སློང་མ་ལ་ཆོས་སྟོན་པའི་ལྟུང་བྱེད་ནི། དགེ་སློང་མའི་སྟོན་པར་མ་བསྐོས་པ་བཞིན་དུ་ཆོས་སྟོན་པ། ༢༢ཉི་མ་ནུབ་ཀྱི་བར་དུ་ཆོས་སྟོན་པའི་ལྟུང་བྱེད་ནི། དགེ་སློང་མ་ལ་ཉི་མ་ནུབ་ཀྱི་བར་དུ་ཆོས་སྟོན་པ།༢༣ཟས་ཅུང་ཟད་ཙམ་གྱི་ཕྱིར་དུ་ཆོས་སྟོན་ནོ་ཟེར་བའི་ལྟུང་བྱེད་ནི། ཕྲག་དོག་གིས་དགེ་སློང་གཞན་གྱིས་ཟས་སོགས་ཕྱིར་དུ་ཆོས་བསྟན་པ་མ་ཡིན་པ་ལ་དེ་ལྟར་བསྟན་ཏོ་ཞེས་སྐུར་བ་བཏབ་པ། ༢༤གོས་བྱིན་པའི་ལྟུང་བྱེད་ནི། ཉེ་དུ་མ་ཡིན་པའི་དགེ་སློང་མར་གོས་བྱིན་པ།༢༥གོས་བྱེད་པའི་ལྟུང་བྱེད་ནི། ཉེ་དུ་མ་ཡིན་པའི་དགེ་སློང་མའི་གོས་འཚེམ་པ།༢༦ལམ་དུ་འགྲོ་བའི་ལྟུང་བྱེད༵་ནི། དགེ་སློང་མ་དང་ལྷན་གཅིག་རྒྱང་གྲགས་ལས་འདའ་བར་བྱེད་པ།༢༧དགེ་སློང་མ་དང་ལྷན་ཅིག་གྲུར་ཞུགས་ཏེ་རྒྱང་གྲགས་བར་དུ་ཕྱིན་པའི་ལྟུང་བྱེད། ༢༨དབེན་པ་སྐྱབས་ཡོད་འདུག་པའི་ལྟུང་བྱེད་ནི། ཉེ་དུ་མ་ཡིན་པའི་བུད་མེད་དང་ལྷན་ཅིག་དབེན་པ་སྐྱབས་ཡོད་དུ་སྡོད་པ།༢༩འགྲེང་བའི་ལྟུང་བྱེད་ནི། འགྲེང་བ་དང་སྡོད་པ་ཙམ་གྱི་ཁྱད་པར་ལས་སྔར་ལྟར་རོ། །༣༠ཟས་སྦྱོར་དུ་འཇུག་པའི་ལྟུང་བྱེད་ནི། ཉེ་དུ་མ་ཡིན་པའི་དགེ་སློང་མ་བརྒྱུད་ནས་ཁྱིམ་བདག་ལ་རང་གི་བཟའ་བཏུང་སྦྱོར་དུ་བཅུག་པའོ། །བཅུ་ཚན་བཞི་པའི་སྡོམ་ལ། ཡང་ཡང་དང་ནི་འདུག་གནས་གཅིག།ཕྱེ་དང་བཅའ་དང་སྟོབས་པ་དང་། །འདུས་དང་དུས་མིན་གསོག་འཇོག་དང་། །ཁ་ནས་མི་དང་བསོད་པ་ཉིད། །ཅེས་པ་སྟེ། ༣༡ཡང་ཡང་ཟ་བའི་ལྟུང་བྱེད་ནི། ཉེ་དུ་མ་ཡིན་པའི་ཁྱིམ་པ་ལས་དུས་རུང་གི་ཁ་ཟས་ཀྱི་བསོད་སྙོམས་ཉིན་གཅིག་ལ་གཉིས་གསུམ་བསླངས་པ། ༣༢ཟས་ཟ་བའི་ལྟུང་བྱེད་ནི།མུ་སྟེགས་པའི་རབ་བྱུང་ཡོད་པའི་ཁྱིམ་དུ་ཞག་གཅིག་ལས་ལྷག་པ་གནས་ཏེ་ཟ་བ།༣༣ལྷག་པ་ལེན་པའི་ལྟུང་བྱེད་ནི། ཉེ་དུ་མ་ཡིན་པའི་ཁྱིམ་ལས་དུས་གཅིག་ལ་ལྷུང་བཟེད་གསུམ་ལས་ལྷག་པ་ལེན་པ།༣༤སྤངས་པ་ཟ་བའི་ལྟུང་བྱེད་ནི། དུས་རུང་གི་ཟས་སྤངས་པ་ལྷག་པོར་མ་བྱས་པར་ཟོས་པ།༣༥སྤངས་པ་སྟོབས་པའི་ལྟུང་བྱེད་ནི། དགེ་སློང་གཞན་གྱིས་སྤངས་པའི་ཟས་ལྷག་པོར་མ་བྱས་བཞིན་དུ་བྱས་སོ་ཞེས་བསྟབས་པ། ༣༦འདུས་ཤིང་ཟ་བའི་ལྟུང་བྱེད་ནི། དགེ་འདུན་དང་ལྷན་ཅིག་ཏུ་བཟའ་དགོས་པའི་ཟས།ན་བ་སོགས་ཀྱི་རྐྱེན་མེད་པར་ལོག་ཅིག་ཏུ་དགེ་སློང་བཞི་ཡན་འདུས་ནས་ཟོས་པ།༣༧དུས་མ་ཡིན་པར་ཟ་བའི་ལྟུང་བྱེད་ནི། གླིང་འདིའི་ཉི་མ་ཕྱེད་ཡོལ་ནས་སང གི་སྐྱ་རེངས་མ་ཤར་གྱི་བར་དུ་དུས་རུང་གི་ཟས་ཟ་བ།༣༨གསོག་འཇོག་བྱེད་པའི་ལྟུང་བྱེད་ནི། སྨན་གསུམ་པོ་གང་རུང་ལོངས་སྤྱད་པའི་ལྷག་མ་གསོག་འཇོག་བྱས་ནས་ལོངས་སྤྱོད་པ།༣༩བྱིན་ལེན་མ་བྱས་ཟ་བའི་ལྟུང་བྱེད་ནི། སྨན་བཞི་པོ་གང་རུང་བྱིན་ལེན་མ་བྱས་པར་ཟ་བ། ༤༠ཟས་བསོད་པ་སློང་བའི་ལྟུང་བྱེད་ནི། ཉེ་དུ་མ་ཡིན་པའི་ཁྱིམ་ལས་བསླངས་པའི་ཟས་བཟང་པོ་ཟོས་པའི་ཉིན་གཅིག་ལ་སླར་ཁྱིམ་པ་གཞན་ལས་ཟས་བཟང་པོ་སློང་པར་བྱེད་པའོ། ། བཅུ་ཚན་ལྔ་པའི་སྡོམ་དུ། སྲོག་ཆགས་བཅས་དང་ཉལ་སར་འདུག །འགྲེང་དང་གཅེས་བུ་དམག་དང་ནི། །ཞག་གཉིས་བཤམས་བཀྲུག་འགྲོ་བ་དང༌། །བརྡེག་དང་བཟས་དང་གནས་ངན་ལེན། །ཞེས་པ་སྟེ། ༤༡སྲོག་ཆགས་དང་བཅས་པའི་ཆུ་ལ་ལོངས་སྤྱོད་པའི་ལྟུང་བྱེད་ནི། རང་ཁོ་ནའི་དོན་དུ་སྲོག་ཆགས་གནས་པའི་ཆུ་ལ་ཁྲུས་སོགས་བྱེད་པ་དང་རྩྭ་ལ་ལོངས་སྤྱོད་པ། ༤༢ཉལ་པོ་བྱེད་པའི་ཁྱིམ་དུ་གནས་པའི་ལྟུང་བྱེད་ནི། ཕོ་མོ་ཉལ་པོ་བྱེད་སར་འདུག་སྟེ་དེ་ལ་བར་དུ་གཅོད་པར་བྱེད་པ།༤༣ཉལ་པོ་བྱེད་པའི་ཁྱིམ་དུ་འགྲེང་བའི་ལྟུང་བྱེད་ནི། འདུག་པ་དང་འགྲེང་བའི་ཁྱད་པར་ལས་སྔ་དང་འདྲ།༤༤གཅེར་བུ་ལ་ཟས་སྦྱིན་པའི་ལྟུང་བྱེད་ནི།དགོས་པ་ཁྱད་པར་ཅན་མེད་པར་མུ་སྟེགས་པ་ལ་གཏོགས་པའི་རབ་བྱུང་ལ་ཟས་སྟེར་བ།༤༥དམག་ལ་ལྟ་བའི་ལྟུང་བྱེད་ནི། མཚམས་ཀྱི་ཉེ་འཁོར་ལས་འདས་ཏེ་དམག་ལ་ལྟ་ཞིང་སྨོད་པ།༤༦དམག་གི་ནང་དུ་གནས་པའི་ལྟུང་བྱེད་ནི། དགོས་པ་ཁྱད་པར་ཅན་མེད་པར་དམག་གི་ནང་དུ་ཞག་གཅིག་ལས་འདས་པར་གནས་པ།༤༧བཤམས་པ་དཀྲུགས་པའི་ལྟུང་བྱེད་ནི། དགོས་པར་ཁྱད་པར་ཅན་མེད་པར་དམག་དང་གོ་མཚོན་དཀྲུགས་པ།༤༨བརྡེག་པའི་ལྟུང་བྱེད་ནི། དགེ་སློང་ལ་རང་གིས་བརྡེག་གམ་གཞན་ལ་བརྡེག་ཏུ་འཇུག་པ།༤༩བརྡེག་པར་གཟས་པའི་ལྟུང་བྱེད་ནི། གོང་དང་འདྲ།༥༠.གནས་ངན་ལེན་འཆབ་བའི་ལྟུང་བྱེད་ནི། མཐོལ་ཡུལ་མཚན་ལྡན་ཡོད་པའི་གནས་སུ་དགེ་སློང་གཞན་ལ་ཕམ་ལྷག་གང་རུང་བྱུང་བ་ཤེས་བཞིན་དུ་བཅབ་སྟེ་མཚན་མོ་འདས་པའོ།།བཅུ་ཚན་དྲུག་པའི་སྡོམ་ནི།བདེ་དང་མེ་དང་འདུན་པ་དང་། །བསྙེན་པར་མ་རྫོགས་ཆོས་དང་སྨྲ། །དགེ་ཚུལ་ཁ་དོག་བསྒྱུར་བ་དང་། །རིན་པོ་ཆེ་དང་ཚ་བའི་དུས།།ཞེས་པ་ལྟར།༥ ༡ཟན་གཅོད་དུ་འཇུག་པའི་ལྟུང་བྱེད་ནི་གནོད་སེམས་ཀྱི་སྒོ་ནས་གྲོགས་དགེ་སློང་ལ་དུས་རུང་གི་ཟས་བཀག་པ།༥༢ མེ་ལ་རེག་པའི་ལྟུང་བྱེད་ནི། རྒོད་བག་གིས་མེ་ལ་རེག་ཅིང་རྩེ་པ།༥༣འདུན་པ་ཕྱིར་སྒྱུར་བའི་ལྟུང་བྱེད་ནི། དགེ་འདུན་ལས་ལ་འདུས་པ་ལ་འདུན་པ་ཕུལ་ཟིན་པའི་རྗེས་སུ་ཕྱིར་བསྒྱུར་བའི་ཚིག་སྨྲས་པ་དོན་གོ་བ།༥༤ནུབ་ལྷག་པོར་ཉལ་བའི་ལྟུང་བྱེད་ནི།བསྙེན་པར་མ་རྫོགས་པ་དང་ལྷན་ཅིག་ཏུ་མཚམས་ནང་གཅིག་ནུབ་གཉིས་ལས་ལྷག་པར་ཉལ་པ།༥༥སྡིག་ལྟ་མི་གཏོང་བའི་ལྟུང་བྱེད་ནི། སྟོན་པའི་གསུང་ལ་ཡིད་མ་ཆེས་པའི་སྡིག་ལྟ་སྐྱེས་པ་རྐྱེན་གྱིས་བཟློག་པའི་མཐའ་ལ་མ་གཏོང་པ།༥༦སྤངས་པ་རྗེས་སུ་ཕྱོགས་པའི་ལྟུང་བྱེད་ནི། དགེ་འདུན་གྱི་གནས་ནས་ཕྱུང་བའི་དགེ་སློང་དང་ཆོས་དང་ཟང་གི་ལོངས་སྤྱོད་ལྷན་ཅིག་སྤྱོད་པ། ༥༧དགེ་ཚུལ་བསྙིལ་བ་སྡུད་པའི་ལྟུང་བྱེད་ནི། དགེ་ཚུལ་སློང་མ་གཏོགས་སྔ་དང་འདྲ།༥༨གོས་ཁ་མ་བསྒྱུར་བ་གྱོན་པའི་ལྟུང་བྱེད་ནི། རང་གི་གོས་ཁ་དོག་དཀར་པོ་སོགས་ཁ་མ་བསྒྱུར་བ་ལ་ལོངས་སུ་སྤྱོད་པ།༥༩རིན་པོ་ཆེ་ལ་རེག་པའི་ལྟུང་བྱེད་ནི།རྒོད་བག་གི་བསམ་པས་ནོར་བུ་དང་རྔ་བོ་ཆེ་རོལ་ཆ་མཚོན་རྣམས་ལ་རེག་པ།༦༠ཁྲུས་བྱེད་པའི་ལྟུང་བྱེད་ནི།ནད་པ་དང་ཚ་བའི་དུས་ཟླ་བ་གསུམ་མ་གཏོགས་ཟླ་བ་ཕྱེད་ཀྱི་སྔ་རོལ་དུ་ཁྲུས་བྱེད་པའོ། །བཅུ་ཚན་བདུན་པའི་སྡོམ་ནི། དུད་འགྲོ་འགྱོད་པ་སོར་མོ་དང་། །རྩེ་དང་ལྷན་ཅིག་དངངས་བྱེད་དང་། །སྦེད་དང་གདེང་དང་གཞི་མེད་དང་།།སྐྱེས་པ་མེད་པར་ལམ་འགྲོ་བའོ། །།ཞེས་པ་སྟེ།༦༡དུད་འགྲོ་གསོད་པའི་ལྟུང་བྱེད་ནི། བསམ་བཞིན་དུ་དུད་འགྲོ་ཆེ་ཕྲ་གསོད་པ།༦༢འགྱོད་པ་སྐྱེད་པའི་ལྟུང་བྱེད་ནི། བསྙེན་རྫོགས་ཀྱི་ཡོན་ཏན་སོགས་ལ་སྨོད་པའི་སྒོ་ནས་དགེ་སློང་གཞན་ཡིད་མི་བདེ་བར་འཇུག་པ།༦༣སྐྱི་གཡའ་བར་འདོད་པའི་བསམ་པས་དགེ་སློང་ལ་གཡའ་སྒྲོག་པ་ནི་སྐྱི་གཡའ་བར་འདོད་པའི་སེམས་ཀྱིས་དགེ་སློང་གི་ལུས་ལ་རེག་པ། ༦༤ ཆུ་ལ་རྩེ་བའི་ལྟུང་བྱེད་ནི།རྒོད་བག་གི་བསམ་པས་ཆུ་ལ་རྩེ་བ།༦༥བུད་མེད་དང་ལྷན་ཅིག་ཏུ་ཉལ་བའི་ལྟུང་བྱེད་ནི། མཚམས་ནང་གཅིག་ཏུ་བུད་མེད་དང་ནུབ་གཅིག་ལྷན་དུ་གནས་པ།༦༦དངངས་པར་བྱེད་པའི་ལྟུང་བྱེད་ནི། དགེ་སློང་ལ་མཐོ་འཚམ་བསམ་པས་འཇིགས་པ་སྣ་ཚོགས་སྟོན་པ།༦༧སྐུར་བ་འདེབས་པའི་ལྟུང་བྱེད་ནི། དགེ་སློང་ལ་གཞི་མེད་པར་དགེ་འདུན་ལྷག་མས་སྐུར་བ་བཏབ་པ།༦༨ སྦེད་པའི་ལྷུང་བྱེད་ནི། མཐོ་འཚམ་གྱི་བསམ་པས་དདགེ་སློང་གི་གོས་ལྷུང་བཟེད་སོགས་ཡོ་བྱད་སྦེད་པ།༦༩མ་བྱིན་པས་ཉེ་བར་འཚོ་བའི་ལྟུང་བྱེད་ནི།རང་དང་རྫས་མི་གཅིག་པའི་དགེ་སློང་གི་གོས་མ་བྱིན་པར་ལོངས་སྤྱོད་པ།༧༠བུད་མེད་དང་ལྷན་ཅིག་ཏུ་ལམ་དུ་འགྲོ་བའི་ལྟུང་བྱེད་ནི། བུད་མེད་དང་ལྷན་ཅིག་ཏུ་རྒྱང་གྲགས་ལས་འདས་པར་ལམ་དུ་འགྲོ་བའོ། །བཅུ་ཚན་བརྒྱད་པའི་སྡོམ་ལ། རྐུ་དང་ཉི་ཤུ་མ་ལོན་དང་། །རྐོ་དང་མགྲོན་དང་བསླབས་པ་དང་། །འཐབ་དང་མི་སྨྲ་འགྲོ་བ་དང་། །མ་གུས་ཆང་འཐུང་དུས་མིན་པའོ། །ཞེས་པ་སྟེ།༧༡རྐུན་པོ་དང་ལྷན་ཅིག་ཏུ་ལམ་དུ་འགྲོ་བའི་ལྟུང་བྱེད་ནི།གཞན་གྱི་དངོས་པོ་བརྐུས་པའི་གང་ཟག་དང་ལྷན་ཅིག་ཏུ་རྒྱང་གྲགས་ལས་འདས་པར་འགྲོ་བ།༧༢ཉི་ཤུ་མ་ལོན་པར་བསྙེན་པར་རྫོགས་པའི་ལྟུང་བྱེད་ནི། བསྒྲུབ་བྱ་མངའ་བཤོལ་དང་བཅས་པའི་ལོ་ཉི་ཤུ་མ་ལོན་པར་ཤེས་བཞིན་དུ་བསྙེན་པར་རྫོགས་པ།༧༣ རྐོ་བའི་ལྟུང་བྱེད་ནི། དགོས་པ་ཁྱད་པར་ཅན་མེད་པར་སྲ་ཞིང་འཐས་པ་ནས་ས་སྦར་བ་གང་ལོངས་པ་ཡན་ཆད་དུ་བརྐོས་པ།༧༤ མགྲོན་དུ་གཉེར་བ་ལས་རིང་དུ་འདུག་པའི་ལྟུང་བྱེད་ནི། མགྲོན་དུ་འབོད་པ་པོའི་ཁྱིམ་པས་དུས་ཚིགས་སུ་བཅད་པ་ལས་ལྷག་པར་ཟོས་པ་དང་། དུས་ཚིགས་སུ་བཅད་པ་མེད་ཀྱང་ཟླ་བ་བཞི་ལས་ལྷག་པར་ཟས་ཟོས་པ། །༧༥བསླབ་པ་ཉེ་བར་འཇོག་པ་སྤོང་བའི་ལྟུང་བྱེད་ནི། རང་ལ་དགེ་སློང་གིས་བསླབ་པའི་སྒོ་ནས་བསྒོ་བ་ལ་ཚིག་གིས་སྤངས་ཏེ་དོན་གོ་བ།༧༦ཉན་རྣ་བྱེད་པ་སྟེ་ཕན་ཚུན་མི་མཐུན་པའི་བསམ་པས་གཞན་དག་གླེང་མོ་བྱེད་པ་ལ་ལྐོག་ཉན་བྱེད་པ།༧༧མི་སྨྲ་བར་འགྲོ་བའི་ལྟུང་བྱེད་ནི། ལས་གྲལ་དུ་འཁོད་ནས་འདུན་པ་མ་ཕུལ་བར་གཞན་དུ་འགྲོ་བ།༧༨མ་གུས་པའི་ལྟུང་བྱེད་ནི། དགེ་འདུན་གྱིས་བཅས་པའི་ཆོས་ལྡན་གྱི་བྱ་བ་ལ་མ་གུས་པའི་ཚུལ་གྱིས་འདའ་བ།༧༩ཆང་འཐུང་བ་ནི། མྱོས་འགྱུར་གྱི་རིགས་འཐུང་བ།༨༠ཕྱི་དྲོ་གྲོང་དུ་འཇུག་པའི་ལྟུང་བྱེད་ནི། རབ་བྱུང་སྡེ་ལྔ་གང་རུང་ལ་མ་སྨྲ་བར་ཉེ་དུ་མ་ཡིན་པའི་ཁྱིམ་དུ་གུང་ཡོལ་ནས་སང་གི་སྐྱ་རེངས་མ་ཤར་གྱི་བར་དུ་གནས་པའོ། །བཅུ་ཚན་དགུ་པའི་སྡོམ་དུ། ཟས་བཅས་སྐྱ་རེངས་ད་གདོད་དང་།།ཁབ་རལ་དང་ནི་ཁྲི་རྐང་དང་། །བདལ་དང་གདིང་དང་གཡན་པ་དང་། །རས་ཆེན་བདེ་གཤེགས་ཆོས་གོས་སོ།།ཞེས་པ་སྟེ།༨༡གྲོང་དུ་རྒྱུ་བའི་ལྟུང་བྱེད་ནི།རང་གྲོང་གཞན་དུ་རྒྱུ་བ་བརྟེན་ནས་དགེ་འདུན་སྤྱིའི་གདུགས་ཚོད་དུས་ལས་ཡོལ་བ།༨ ༢རྒྱལ་པོའི་ཕོ་བྲང་དུ་ནུབ་མོ་འགྲོ་བའི་ལྟུང་བྱེད་ནི། མཚན་མོ་རྒྱལ་པོའི་བཙུན་མོ་དང་བཅས་པའི་ཕོ་བྲང་དུ་འདུག་པ།༨༣ཁྱད་དུ་གསོད་པའི་ལྟུང་བྱེད་ནི། གསོ་སྦྱོང་གི་དུས་སུ་བསླབ་བྱ་ཤེས་བཞིན་དུ་ཁྱད་དུ་གསོད་པ།༨༤ཁབ་རལ་བྱེད་པའི་ལྟུང་བྱེད་ནི། ཉེ་དུ་མ་ཡིན་པ་ལ་རྭ་།དང་རུས་པ་སོགས་ཀྱི་ཁབ་རལ་འཆོས་སུ་བཅུག་ནས་ལེན་པ།༨༥ཁྲི་རྐང་འཆོས་པའི་ལྟུང་བྱེད་ནི། ཁྲི་རྐང་ཁྲུ་གང་ལས་མཐོ་བ་འཆོས་པ།༨༦ཤིང་བལ་གྱི་གོས་པར་བྱེད་པའི་ལྟུང་བྱེད་ནི། དགེ་འདུན་གྱི་ཁྲི་ལ་བསམ་བཞིན་དུ་ཤིང་བལ་གཡོགས་པ།༨༧གདིང་བ་ཚད་ལྷག་བྱེད་པའི་ལྟུང་བྱེད་ནི།གདིང་བ་ཚད་ལས་ལྷག་པ་འཆང་བ། ཚད་ནི་སྲིད་དུ་ཁྲུ་གསུམ་དང་། ཞེང་དུ་ཁྲུ་དོར་དང་སོར་དྲུག་གོ །༨༨གཡོན་པ་དགག་བྱ་ཚད་ལས་ལྷག་པའི་ལྟུང་བྱེད་ནི། སྲིད་དུ་ཁྲུ་དྲུག་དང་། ཞེང་དུ་ཁྲུ་གསུམ་ལས་ལྷག་པ།༨༩དབྱར་གྱི་གོས་རས་ཆེན་ཚད་ལྷག་པའི་ལྟུང་བྱེད་ནི། སྲིད་དུ་ཁྲུ་དགུ་དང་།ཞེང་དུ་ཁྲུ་གསུམ་དང་སོར་བཅོ་བརྒྱད་ལས་ལྷག་པ།༩༠ཆོས་གོས་ཚད་ལས་ལྷག་པའི་ལྟུང་བྱེད་བཅས་ཁྱོན་བསྡོམས་པ་ལ་དགུ་བཅུ་སྟེ། དེ་དག་བྱུང་བས་རང་རྒྱུ་ལྡན་གྱི་གང་ཟག་ངན་འགྲོར་ལྟུང་བར་བྱེད་པས་ལྟུང་བྱེད་ཅེས་བརྗོད་དོ། །
ལན། དགེ་སློང་ཕའི་སོར་བཤགས་བཞི་ནི་དགེ་སློང་མར་ཟས་ལེན་པའི་སོར་བཤགས་ཏེ་དགེ་སློང་མས་རང་ཉིད་འཚོལ་ཕྱིར་བསོད་སྙོམས་བསླངས་པ་སློང་པའོ། །གྲལ་རིམས་སུ་མ་ཕེབས་པར་འགྲིམ་དུ་འཇུག་པ་མ་བཟློག་པའི་སོར་བཤགས་ཏེ། སྦྱིན་བདག་གི་གནས་སུ་དགེ་སློང་མ་ལ་རང་ལ་དམིགས་བསལ་གྱིས་ཟས་འདྲེན་པར་བསྐོས་པའོ།།བསླབ་པ་བྲལ་ཏེ་ཁྱིམ་དུ་འཇུག་པའི་སོར་བཤགས་ཏེ། ཁྱིམ་གྱི་བསླབ་པའི་སྡོམ་པ་བྱིན་པའི་གང་ཟག་ལས་བསོད་སྙོམས་ལེན་པའོ། །ནགས་མ་བརྟགས་པ་ལས་གྱུར་པའི་སོར་བཤགས་ཏེ་འཇིགས་པ་ཡོད་པའི་སར་ཆོམ་རྐུན་ཡོད་མེད་མ་བརྟགས་པར་ཟས་ཟ་བའོ། །དེ་བཞི་པོ་ལ་བཅབས་པའི་ཉེས་པ་མེད་ཀྱང་མཐོལ་བ་དང་བཤགས་པ་སོ་སོར་བྱེད་དགོས་པས་སོར་བཤགས་ཞེས་བྱའོ། །
ལན། ཡང་དག་པ་མ་ཡིན་པས་ཉེས་པ་བྱས་པས་ན་ཉེས་བྱས་ཞེས་ཟེར།དབྱེ་ན་དེ་ལའང་སྡེ་ཚན་དགུ་སྟེ། དང་པོ་གོས་བགོ་བའི་སྡེ་ལ་བཅུ།༡མཐང་གོས་ཟླུམ་པོར་མ་བགོས་པ།༢མཐང་གོས་པུས་མོ་མ་ཁེབས་པ།༣མཐང་གོས་ལོང་བུ་བཀབ་པ།༤ ཕྱོགས་གཅིག་གླང་པོ་ཆེའི་སྣ་ལྟར་ནར་བ།༥ལྟེ་གོང་དུ་འགོ་ལྟེབ་པ།༦སྐེ་རགས་ཀྱི་བར་བར་ནས་འབྲུའི་འཐུམ་བུ་ལྟར་འདུག་པ་བགོ་བ།༧ལྟེ་འོག་ཏུ་སྦྲུལ་མགོ་ལྟར་གདེངས་པ།༨བླ་གོས་ཟླུམ་པོར་མ་བགོ་བ།༩ཧ་ཅང་བརྩིངས་པ་བགོ་བ།༡༠ཧ་ཅང་འཇོལ་བ་བགོ་བ།གཉིས་པ་ཁྱིམ་དུ་འགྲོ་བའི་སྡེ་ལ་ཉི་ཤུ་སྟེ།༡དྲན་ཤེས་མ་བསྟེན་པར་ཁྱིམ་དུ་འགྲོ་བ། ༢ཆོས་གོས་ཚུལ་བཞིན་མ་བགོ་བར་འགྲོ་བ།༣ཅ་ཅོའི་སྒྲ་མ་བསྐྱུངས་པར་འགྲོ་བ།༤ མིག་གཡེངས་བག་ཏུ་བལྟ་ཞིང་འགྲོ་བ།༥གཉའ་ཤིང་གང་མི་བལྟ་བར་འགྲོ་བ།༦ཞྭ་མ་ཡིན་པའི་གོས་ཀྱིས་མགོ་གཡོགས་ཏེ་འགྲོ་བ།༧ ཆོས་གོས་བརྫེས་ཏེ་འགྲོ་བ།༨ ཆོས་གོས་ཕྲག་པ་གཉིས་ཀར་གཟར་ཏེ་འགྲོ་བ།༩ལག་གཉིས་གཉའ་བར་བསྣོལ་ཞིང་འགྲོ་བ།༡༠ལག་གཉིས་ལྟག་པར་བསྣོལ་ཞིང་འགྲོ་བ།༡༡མཆོངས་ཏེ་འགྲོ་བ།༡༢ རྐང་པ་བརྐྱངས་བསྐུམས་བྱེད་ཅིང་འགྲོ་བ།༡༣ཙོག་པུའི་འགྲོ་བ།༡༤.རྟིང་པ་བཏེག་སྟེ་བྲང་བས་འགྲོ་བ།༡༥གྲུ་མོ་གཉིས་བརྒྱངས་ཏེ་འགྲོ་བ།༡༦མགོ་བསྒྱུར་ཞིང་འགྲོ་བ།༡༧ལུས་གཅུ་སྟེ་འགྲོ་བ།༡༨ ལག་པ་གཡུག་ཅིང་འགྲོ་བ།༡ ༩དཔུང་པ་སྦྲད་དེ་འགྲོ་བ།༢༠ལག་པ་སྦྲེལ་ཏེ་འགྲོ་བ། གསུམ་པ་འདུག་པའི་སྡེ་ལ་དགུ་སྟེ།༡ཁྱིམ་པས་མ་བསྒོ་བར་སྟན་ལ་འདུག་པ།༢མ་བརྟགས་པར་སྟན་ལ་འདུག་པ།༣ལྕིད་ཕབ་སྟེ་སྟན་ལ་འདུག་པ།༤ རྐང་པའི་སྟེང་རྐང་པ་བཞག་སྟེ་འདུག་པ།༥བརླའི་ཐོག་བརླ་བཞག་སྟེ་འདུག་པ།༦ལོང་བུའི་སྟེང་ལོང་བུ་བཞག་སྟེ་འདུག་པ།༧ ཁྲི་སོགས་ཀྱི་འོག་ཏུ་རྐང་པ་བཅུག་སྟེ་འདུག་པ།༨རྐང་པ་སོ་སོར་བརྐྱངས་ཏེ་འདུག་པ།༩འདོམས་སྣང་བར་བྱས་ཏེ་འདུག་པ་བཅས་སོ། །བཞི་པ་ཟས་ལེན་པའི་སྡེ་ལ་བརྒྱད།༡ཟས་ལེགས་པར་མ་བསླངས་པ།༢ལྷུང་བཟེད་ཀྱི་མུ་སྟེ་ཁ་དང་མཉམ་པ་བསླངས་པ།༣འབྲས་མཆན་དང་ཚོད་མཉམ་དུ་བསླངས་པ།༤མཐར་ཆགས་སུ་མ་བསླངས་པ།༥ལྷུང་བཟེད་ལ་ཡིད་མ་གཏན་པར་བསླངས་པ།༦བཟའ་བཅའ་མ་འོངས་གོང་ནས་ལྷུང་བཟེད་བཟེད་པ།༧འབྲས་མཆན་ཚོད་མ་ཅི་རིགས་ལྷག་འདོད་ཀྱིས་ཕན་ཚུན་འགེབས་པ།༨ཟས་སྟེང་དུ་ལྷུང་བཟེད་བཟེད་པ། ལྔ་པ་ཟས་ཟ་བའི་སྡེ་ལ་ཉེ་གཅིག༡ཚུལ་མཐུན་དུ་མ་ཟོས་པ།༢ཧ་ཅང་ཁམ་ཆུང་བ་ཟ་བ།༣ཧ་ཅང་ཁམ་ཆེ་བ་ཟ་བ།༤.ཟས་རན་པ་མ་ཟོས་པ།༥ཟས་མ་འོང་གོང་ནས་ཁ་གདངས་པ།༦ཁ་ཟས་ཀྱིས་བཀང་ནས་གཏམ་སྨྲ་བ།༧ཙུག་ཙུག་གི་སྒྲ་དང་བཅས་ཏེ་ཟ་བ།༨ཅག་ཅག་གི་སྒྲ་དང་བཅས་ཏེ་ཟ་བ།༩ཧུ་ཧུ་ཟེར་ཞིང་ཟ་བ།༡༠ཕུ་ཕུ་ཟེར་ཞིང་ཟ་བ། ༡༡ལྕེ་ཕྱིར་ཕྱུང་སྟེ་ཟ་བ། ༡༢འབྲུ་རེ་རེ་ནས་ཟ་བ།༡༣ཟས་ལ་འཕྱ་སྨོད་བྱས་ཏེ་ཟ་བ།༡༤མཁུར་བ་གཡས་གཡོན་སྤོ་ཞིང་ཟ་བ།༡༥སྐན་སྒྲ་གཏོག་ཅིང་ཟ་བ།༡༦ཁམ་འཕྲོ་གཅོད་ནས་ཟ་བ།༡༧ལག་པ་ལ་ཟས་ཆཆགས་པ་བལྡག་པ།༡༨ཟས་སྣོད་ལ་ཟས་ཆགས་པ་ལག་པ་དང་ལྕེས་བལྡག་པ།༡༩ལག་པ་ལ་ཟས་ཆགས་པ་སྤྲུག་པ།༢༠ལྷུང་བཟེད་སྐྱོམས་པ།༢༡ཟས་མཆོད་རྟེན་འདྲ་བ་གཞོམ་པ། དྲུག་པ་ལྷུང་བཟེད་སྤྱད་པའི་སྡེ་ལ་བཅུ་བཞི།༡གཞན་གྱི་ལྷུང་བཟེད་ལ་འཕྱ་བ།༢ལག་པ་ཟས་ཀྱིས་གོས་པའི་ཆུ་སྣོད་ལ་རེག་པ།༣ཟས་ཀྱི་སྦགས་པའི་ཆུ་དགེ་སློང་ལ་འཐོར་བ།༤ ལྷུང་བཟེད་བཀྲུས་པའི་ཆུ་སོགས་འབགས་ཆུ་ཁྱིམ་བདག་ལ་མ་དྲིས་པར་ཅི་བདེར་འདོར་བ།༥ཟས་ལྷག་ལྷུང་བཟེད་དུ་བླུག་པ།༦ལྷུང་བཟེད་འོག་གཞི་མེད་པར་བཞག་པ།༧ལྷུང་བཟེད་གད་ཁར་བཞག་པ།༨ལྷུང་བཟེད་གཡང་སར་བཞག་པ།༩ལྷུང་བཟེད་དཀན་གཟར་བཞག་པ།༡༠འགྲེང་སྟེ་ལྷུང་བཟེད་འཁྲུ་བ།༡ ༡ལྷུང་བཟེད་གད་ཁར་འཁྲུ་བ།༡༢ལྷུང་བཟེད་གཡང་སར་འཁྲུ་བ།༡༣ལྷུང་བཟེད་དཀན་གཟར་འཁྲུ་བ།༡༥འབབ་ཆུའི་རྒྱུན་ཕྱོགས་ལྡོག་སྟེ་ལྷུང་བཟེད་ཀྱིས་ཆུ་གཅུ་བ། བདུན་པ་ཆོས་སྟོན་པའི་སྡེ་ལ་རྩ་དྲུག་སྟེ། ན་བཞིན་མེད་པའི་མི་ལ་གཤམ་ལྟར་ཆོས་སྟོན་ན་ཆོས་སྟོན་པའི་ཉེས་བྱས་ཏེ།༡འདུག་པ་ལ་ལངས་ནས།༢ཉལ་བ་ལ་འདུག་ནས།༣སྟན་དང་ས་ཕྱོགས་མཐོན་པོ་ལ་འདུག་པ་ལ་སྟན་སོགས་དམའ་སར་འདུག་ནས་དང་སྟན་བཟང་པོ་ལའདུག་པ་ལ་སྟན་ངན་པར་འདུག་ནས།༤མདུན་ནས་འགྲོ་བ་ལ་རྒྱབ་ནས།༥ལམ་གྱི་དཀྱུས་ནས་འགྲོ་བ་ལ་མཐའ་ནས་འགྲོ་སྟེ།༦མགོར་གོས་སོགས་ཀྱིས་གཡོགས་པ་དང་།༧གོས་འདོམ་སྣང་བར་བརྫེས་པ།༨གོས་ཕྲག་པ་གཉིས་ལ་གཟར་བ།༩ལག་གཉིས་གཉའ་བ་ལ་བསྣོལ་བ།༡༠ལག་པ་གཉིས་ལྟག་པ་ལ་བསྣོལ་བ།༡༡ཐོར་ཅོག་ཅན།༡༢ཞྭ་གྱོན་པ།༡༣མགོ་ལ་ཪིན་པོ་ཆེ་དང་དར་གྱི་ཅོད་པཎ་ཅན།༡༤མགོ་ལ་རིན་པོ་ཆེ་དང་མེ་ཏོག་གི་ཕྲེང་བ་ཅན།༡༥རས་སོགས་ཀྱིས་ཐོད་དཀྲིས་པ།༡༦གླང་ཆེན་བཞོན་པ།༡༧རྟ་སོགས་ཞོན་པ།༡༨ ཁྱོགས་ཀྱིས་བཏེགས་པ།༡༩དེ་དག་ལས་གཞན་པའི་བཞོན་པའི་སྟེང་དུ་འདུག་པ།༢༠ལྷམ་གྱོན་པ།༢༡ལག་ན་གདུགས་དང་།༢༢མཁར་བ་དང་།༢ ༣མདུང་དང་འཕང་མདུང་སོགས་མཚོན་ཆ།༢༤རལ་གྲི༢༥མདའ་གཞུ་སོགས་དགྲ་ཆ་ཐོགས་པ།༢༦ཁྲབ་སོགས་གོ་ཆ་གྱོན་པ་བཅས་ལ་ཆོས་སྟོན་པའོ།། བརྒྱད་པ་སྒྲུབ་པའི་སྡེ་ལ་གསུམ།༡འགྲེང་སྟེ་བཤང་གཅི་འདོར་བ།༢ཕྱོགས་ཀུན་ཆུས་མ་ཁེབས་ཀྱང་ཆུའི་ནང་དུ་བཤང་གཅི་མཆིལ་སྦས་སོགས་འདོར་བ།༣ཕྱོགས་ཀུན་རྩྭ་སྔོན་གྱིས་མ་ཁེབས་ཀྱང་རྩྭ་སྔོན་དུ་བཤང་གཅི་མཆིལ་སྣབས་སོགས་འདོར་བ་བཅས་སོ། །དགུ་པ་རྒྱུ་བའི་སྡེ་ལ་གཅིག་ནི༡དགོས་མེད་དུ་ཤིང་ལ་མི་གང་ལས་ལྷག་པ་འཛེགས་པ་བཅས་ཁྱོན་བསྡོམས་པའི་བརྒྱ་དང་བཅུ་གཉིས་སོ། །
ལན། དགེ་སློབ་མ་ནི་ཁྱིམ་ཐབ་བཟུང་བ་སྟེ་ཕ་མས་གཞན་གྱི་ཆུང་མར་འགྲོ་བ་ཁས་བླངས་པ་ཡིན་ན་ལོ་བཅུ་ཡི་དུས་སུ་དགེ་སློབ་མ་སྒྲུབ།ལོ་ངོ་གཉིས་སོང་བའི་བཅུ་གཉིས་ཀྱི་དུས་སུ་དགེ་སློང་མ་སྒྲུབ་ཏུ་རུང་ངོ་། །ཁྱིམ་ཐབ་མ་བཟུང་བ་པ་ཡིན་ན། ལོ་བཅོ་བརྒྱད་དུས་སུ་དགེ་སློབ་མ་སྒྲུབ། ལོ་ཉི་ཤུའི་དུས་སུ་དགེ་སློང་མ་སྒྲུབ་པ་ཡིན། ཡོ་བྱད་ནི་བླ་གོས། མཐང་གོས། རྔུལ་གཟན། རྔུལ་གཟན་གྱི་གཟན་ཤིང་ང་དཔུང་བཅས་ཏེ་ནུ་འགེབས། ལྷུང་བཟེད་ཆུང་ཚད། ཆུ་ཚགས་བཅས་བདུན་དགོས། དགེ་སློབ་མའི་སྡོམ་པ་ནི་དགེ་ཚུལ་མའི་བླང་འདས་སོ་དྲུག་གི་ཐོག གཅིག་པུ་ལམ་དུ་མི་འགྲོ་ཞིང་། །ཆུ་བོའི་ཕ་རོལ་རྐྱལ་མི་བྱ། །སྐྱེས་པ་ལ་ནི་མི་རེག་ཅིང་། །དེ་དང་ལྷན་ཅིག་འདུག་མི་བྱ། །ཁ་ན་མ་ཐོ་འཆབ་མི་བྱ། །གཉེན་དུ་འགྱུར་བར་མི་བྱ་སྟེ། །ཞེས་པ་ལྟར་རྩ་བའི་ཆོས་དྲུག་དང་། གསེར་ལ་སོགས་པ་གཟུང་མི་བྱ།།གསང་བའི་གནས་ཀྱི་སྤུ་བྲེག་དང་། ས་ནི་རྐོ་བར་བྱེད་པ་དང་། །རྩ་སྔོན་ལ་སོགས་གཅོད་པ་དང་། །བྱིན་ལེན་མ་བྱས་ཟ་བ་དང་།།གསོག་འཇོག་བྱས་པ་ཟ་བ་དང་། །ཞེས་རྗེས་མཐུན་ཆོས་དྲུག་བཅས་སོ། །
ལན། དགེ་སློང་མའི་ལྟུང་བ་སྡེ་ལྔ་ནི་ཕམ་པ་བརྒྱད། ལྷག་མ་ཉི་ཤུ། སྤང་ལྟུང་སོ་གསུམ། ལྟུང་བྱེད་འབའ་ཞིག་པ་བརྒྱ་དང་བརྒྱད་ཅུ། སོར་བཤགས་བཅུ་གཅིག ཉེས་བྱས་བརྒྱ་དང་བཅུ་གཉིས་ཏེ། དགེ་སློང་མའི་ཁྲིམས་སུམ་བརྒྱ་དྲུག་ཅུ་རེ་བཞིའོ།
ལན། དགེ་སློང་དང་འདྲ་བའི་ཕམ་པ་བཞིའི་ཐོག དགེ་སློང་མས་ཆགས་པའི་དབང་གིས་སྐྱེས་པའི་ལུས་རིལ་བོར་རེག་པའི་རེག་ཕམ། སྐྱེས་པ་དང་མཉམ་དུ་གན་རྐྱལ་དུ་ཉལ་བའི་ལུས་བཀན་ཕམ། རང་གི་གྲོགས་དགེ་སློང་མ་ལ་ཕམ་པ་བྱུང་ན་སྦས་ནས་གཞན་ལ་གསང་བའི་འཆབ་ཕམ། དགེ་སློང་གནས་དབྱུང་བྱས་པ་ལ་ཕྱག་དང་བསྙེན་བཀུར་མ་བྱེད་ཅེས་དགེ་སློང་མ་ཡི་དགེ་འདུན་གྱིས་བཟློག་པ་མ་ཉན་པའི་བཟློག་ཕམ་བཅས་བརྒྱད་དོ། །
ལན། སོ་ཐར་སྡོམ་པ་ཉམས་ན་ཕྱིར་བཅོས་པ་ལ་ལྟུང་བ་དང་རྩོད་པ་ཕྱིར་བཅོས་གཉིས་ལས། དང་པོ་ནི། ཕམ་པ་དང་ཕམ་འདྲ་འཆབ་བཅས་བྱུང་བས་དགེ་འདུན་གྱི་གནས་མལ་སོགས་ལ་སྤྱོད་ན་ངན་སོང་གི་རྒྱུ་ཁོ་ནར་འགྱུར་བས། དགེ་འདུན་གྱི་གནས་ནས་བསྐྲད་དེ་རང་གིས་གཉེན་པོ་སྟོབས་བཞི་ཚང་བའི་སྒོ་ནས་ལྟུང་བཤགས་དང་ཡིག་བརྒྱ་སོགས་ལ་འབད་དེ་རྣམ་སྨིན་དག་པའི་ཐབས་ཙམ་བྱ་བ་ལས་སླར་སྐྱེས་པའི་སྐལ་བ་མེད་གསུངས། དེ་དག་འཆབ་སེམས་སྐད་ཅིག་ཀྱང་མ་བྱུང་ན། དགེ་འདུན་ལས་སྡོམ་པ་དང་བསླབ་པ་ནོད་ནས་ཇི་སྲིད་འཚོ་བའི་བར་དུ་ཁྱད་པར་ཅན་གྱི་སྤྱོད་པ་ལྔ་སྤོང་ཞིང་དམན་སྤྱོད་ལྔ་དང་དུ་བླངས་ནས་སྟོབས་བཞིས་བཤགས་པར་བྱའོ། །གཉིས་པ་རྩོད་པའི་ཕྱིར་བཅོས་ནི་རྩོད་པ་ཞི་བྱེད་ཀྱི་ཆོས་བདུན་གང་རུང་གིས་ཆོས་ཕྱོགས་སུ་ཞི་བར་བྱེད་པའོ། །དང་བོར་ཟས་གོས་སོགས་ཚེ་འདིའི་བདེ་ཐབས་ཙམ་གྱིས་ཆེད་དུ་སྡོམ་པ་བླངས་ན་མི་སྐྱེས་ཞིང་། བླངས་ནས་ཀྱང་ལྟུང་བ་འབྱུང་བའི་རྒྱུ་བག་མེད་དང་། མ་གུས་པ། མི་ཤེས་པ། ཉོན་མོངས་མང་བ་བཞིའི་དབང་གིས་བཅས་མཚམས་ཡལ་བར་དོར་ནས་ཁེ་ཚོང་སོགས་གཡོ་ཐབས་སྣ་ཚོགས་ཀྱིས་ནོར་བསྡུ་བ་དང་།བླ་གཟུགས་པས་རང་དོན་དུ་ཚོང་ཟོང་དབང་བསྐུར་སོགས་ཀྱིས་དཀོར་བསྡུ་བ་དང་། མཁས་རློམ་པས་ཚུལ་འཆོས་ཁ་བསགས་སོགས་ཀྱིས་རྫས་བསྡུས་ཏེ། རང་ཉིད་ཉེས་ལྟུང་གི་གང་བར་བྱེད་པ་དང་། དེས་དགེ་འདུན་ལ་ཇ་ཐུག་འགྱེད་སོགས་བཏང་བས་དགེ་འདུན་ལོག་འཚོ་ལ་སྦྱར་ན་ཕན་ཡོན་མེད་པར་མ་ཟད་རང་གཞན་ཕོངས་པའི་རྒྱུ་འགྱུར་རོ། །
ལན། ཁས་བླངས་ནས་མ་བསྲུང་ན་ཉེས་དམིགས་ཤིན་ཏུ་ཆེ་སྟེ། དགེ་སློང་ལ་རབ་ཏུ་གཅེས་པའི་མདོ་ལས། ལ་ལའི་ཚུལ་ཁྲིམས་བདེ་བ་སྟེ། །ལ་ལའི་ཚུལ་ཁྲིམས་སྡུག་བསྔལ་ཡིན། །ཚུལ་ཁྲིམས་ལྡན་པ་བདེ་བ་སྟེ། །ཚུལ་ཁྲིམས་འཆལ་བ་སྡུག་བསྔལ་ལོ། །ཞེས་དང་། གཞུང་དམ་པ་ལས། ཚུལ་ཁྲིམས་ཉམས་པ་ཉེས་དམིགས་བཅུ་སྟེ། ཚུལ་ཁྲིམས་ཀྱིས་བདག་སྨད་པ། གཞན་ལྟ་དང་སྟོན་པས་སྨད་པ། ཚངས་པ་མཚུངས་པར་སྤྱོད་པ་མཁས་པ་རྣམས་ཀྱིས་སྨད་པ། ཆོས་ཉིད་ཀྱིས་སྨད་པ། ཕྱོགས་དང་ཕྱོགས་མཚམས་སུ་སྡིག་པ་མི་སྙན་པའི་སྒྲ་གྲགས་པར་འགྱུར་བ། མ་རྟོགས་པའི་ཆོས་རྣམས་རྟོགས་པར་མི་འགྱུར་བ། རྟོགས་པའི་ཆོས་རྣམས་ཉམས་པར་འགྱུར་བ། སྔོན་ཐོས་པའི་ཆོས་རྣམས་བརྗེད་པར་འགྱུར་བ། རྣམ་པར་འགྱོད་བཞིན་དུ་ཚེ་དུས་བྱེད་པ།ཤི་བའི་རྗེས་སུ་ངན་སོང་འགྲོ་ངན་འགྲོ་ལོག་པར་ལྟུང་བས་དམྱལ་བར་སྐྱེ་ཞེས་གསུངས་སོ།།
ལན།དེ་ཡང་ལྟུང་བ་འབྱུང་བའི་རྒྱུ་བག་མེད་ཀྱི་གཉེན་པོར་རྒྱུན་དུ་དྲན་ཤེས་བག་ཡོད་བསྟེན། མ་གུས་པའི་གཉེན་པོར་བསླབ་པའི་གནས་སོགས་ལ་གུས་པར་བྱ། མི་ཤེས་པའི་གཉེན་པོར་རང་རང་གིས་སྡོམ་པ་གང་བླངས་མ་ཐག་པ་ནས་སློབ་དཔོན་མཁས་པར་བསྟེན་ཏེ་བསླབ་བྱ་མཐའ་དག་པར་བྱ། ཉོན་མོངས་མང་བའི་གཉེན་པོར་རང་ལ་ཉོན་མོངས་གང་ཤེས་ཆེ་བ་རྩལ་དུ་བཏོན་ཏེ་འབུར་འཇོམས་བྱས་ན་ལེགས་ཚོགས་ཐམས་ཅད་ཀྱི་རྩ་བ་ཚུགས་པར་འགྱུར་བ་ཡིན། དེ་ལྟར་བསྲུང་པའི་ཕན་ཡོན་ནི་དམ་པའི་ཆོས་ཐོས་པར་འགྱུར་བ། ཐོས་པ་རྣམས་མི་བརྗེད་པ། ཕྱོགས་ཕྱོགས་སུ་སྙན་གྲགས་ཀྱིས་ཁྱབ་པ། བདེ་བར་གཉིད་ལོག་པ། གཉིད་ལོག་ཚེ་ལྷ་རྣམས་ཀྱིས་བསྲུང་བ། སྡིག་པས་འཇིགས་པ་མེད་པ། དགྲ་བོ་དང་མི་མ་ཡིན་རྣམས་ཀྱིས་མི་གནོད་ཅིང་ཕན་འདོགས་པར་འགྱུར་བ། ཆོས་གོས་སོགས་ཡོ་བྱད་རྣམས་ཚེགས་ཆུང་ངུས་འཐོབ་པར་འགྱུར་བ། སྨོན་ལཡང་དག་པར་འགྲུབ་པ་སོགས་མཐའ་ཡས་པ་གསུངས་སོ། །
ལན། དེ་མི་འགྲིག་སྟེ་རབ་བྱུང་གིས་བུད་མེད་ལ་བསྟེན་མི་ཆོག་པ་ནི་སངས་རྒྱས་ཆོས་ལུགས་ཀྱི་གྲུབ་མཐའ་ཚང་མ་གཅིག་གྱུར་ཡིན། དཔེར་ན་རྙིང་མ་པའི་རྡོ་རྗེ་བྲག་དང་། སྨིན་གྲོལ་གླིང་སོགས་དགོན་པ་འདུལ་ཁྲིམས་དམ་པོ་ཡོད་པ་དག་ཏུ་རབ་བྱུང་གིས་བུད་མེད་བསྟེན་ན་དགོན་པའི་སྐྱིད་སྡུག་ལས་ཕྱིར་འབུད་བྱས་ཏེ་གྲྭ་ཆས་ཀྱང་མནབས་མི་ཆོག་པ་ཡིན། དེ་བཞིན་དགེ་ལུགས་པ་དང་བཀའ་རྒྱུད་པ་སོགས་ཀྱང་དེ་དང་འདྲའོ། །དེང་དུ་ནང་པའི་ཆོས་གཞུང་དུ་བུད་མེད་ཀྱི་ལུས་སོགས་ལ་ཉེས་དམིགས་བརྗོད་པས་སངས་རྒྱས་ཆོས་ནི་ཕོ་མཆོག་མོ་དམན་གྱི་ལྟ་བ་འཛིན་པ་ཞིག་རེད་ཅེས་ཀུ་ཅོ་བྱེད་པ་འགའ་རེ་སྣང་ཡང་མ་ཤེས་པའི་སྐྱོན་ཏེ། ཆོས་གསུང་ཡུལ་གཙོ་བོར་སྐྱེས་པར་གྱུར་པའི་དབང་གིས་དེ་དག་ལ་ཉོན་མོངས་འདོད་ཆགས་སོགས་ཀྱི་གཉེན་པོར་བུད་མེད་ལུས་ཀྱི་ཉེས་དམིགས་བརྗོད་པ་ཡིན་ཞིང་།དེ་བཞིན་དུ་སྐྱེས་མ་རྣམས་ཀྱིས་ཀྱང་ཉོན་མོངས་འགོག་པའི་གཉེན་པོར་སྐྱེས་པའི་ལུས་ཀྱི་ཉེས་དམིགས་བསམ་དགོས་པའོ། །
ལན། འཁོར་བའི་སྡུག་བསྔལ་ལ་ངེས་འབྱུང་སྐྱེས་ཏེ་ལམ་བསླབ་པ་རིན་པོ་ཆེ་གསུམ་ལ་བསླབས་པས་ཉོན་མོངས་རྣམས་སྤངས་ནས་འཁོར་བ་ལས་གྲོལ་བའི་ཐར་བ་འཐོབ་པར་འབད་པ་གང་དེ་ལའོ། །
ལན།ཐེག་པ་ཆེན་པོ་ཞེས་པ་ནི་ཁུར་ཆེན་པོ་བླངས་པའི་དོན་ཡིན་ཏེ་དེ་ནི་རང་ཉིད་གཅིག་པུ་འཁོར་བ་དང་ངན་སོང་གི་གནས་ལས་ཐར་བ་ཙམ་གྱིས་མི་ཆོག་པར་སེམས་ཅན་ཐམས་ཅད་འཁོར་བ་དང་ངན་སོང་གི་གནས་ལས་ཐར་བར་བྱ་རྒྱུའི་ཁུར་ཆེན་པོ་བླངས་པ་དེ་ཡིན། དེར་ཆེན་པོ་བདུན་དང་ལྡན་པས་ཐེག་པ་ཆེན་པོ་ཟེར། ཆེན་པོ་བདུན་ནི་ཐེག་པ་ཆེན་པོའི་ཆོས་དཔག་ཏུ་མེད་པ་ལ་དམིགས་པས་དམིགས་པ་ཆེ་བ་དང་།རང་གཞན་གྱི་དོན་གཉིས་སྒྲུབ་པས་སྒྲུབ་པ་ཆེ་བ།བདག་མེད་གཉིས་ཀ་རྟོགས་པའི་ཡེ་ཤེས་ཆེ་བ། བསྐལ་ཆེན་གྲངས་མེད་གསུམ་དུ་ལམ་ལ་བརྩོན་པས་རྩོམ་པ་ཆེ་བ། ཐབས་ཤེས་ཡ་མ་བྲལ་བའི་ཐབས་ལ་མཁས་པ་ཆེ་བ། སྟོབས་བཅུ་འགྲུབ་པའི་ཡང་དག་འགྲུབ་པ་ཆེ་བ། སངས་རྒྱས་ཀྱི་འཕྲིན་ལས་ཆེ་བ་ཐོབ་པས་འཕྲིན་ལས་ཆེ་བ་བཅས་སོ། །
ལན།རྒྱལ་བས་གསུངས་པའི་ཐེག་པ་ཆེན་པོའི་ཆོས་ནི་ཕ་རོལ་ཏུ་ཕྱིན་པ་དང་གསང་སྔགས་གཉིས་ལས་གཞན་མེད་ཅིང་དེ་གཉིས་གང་ལ་འཇུག་ཀྱང་འཇུག་པའི་སྒོ་ནི་བྱང་ཆུབ་ཀྱི་སེམས་ཁོ་ན་ཡིན་ཏེ། བྱང་ཆུབ་ཀྱི་སེམས་རྒྱུད་ལ་སྐྱེས་ན་གཞན་གང་ཡང་མ་སྐྱེས་ཀྱང་ཐེག་པ་ཆེན་པོར་འཇོག་པ་ཡིན་ལ། བྱང་ཆུབ་ཀྱི་སེམས་དང་བྲལ་ན་མངོན་ཤེས་རྫུ་འཕྲུལ་ལྡན་པའམ།སྟོང་ཉིད་རྟོགས་པའི་ཡོན་ཏན་ཡོད་ཀྱང་ཐེག་པ་ཆེན་པོའི་གྲལ་ལ་མི་ཚུད་པ་ཡིན་པས་ཐེག་ཆེན་པ་ཡིན་དང་མིན་ནི་སེམས་དེ་ཡོད་མེད་ཀྱི་རྗེས་སུ་འགྲོ་ལྡོག་བྱེད་པ་ཡིན་ནོ།།འོ་ན་སྔགས་ཀྱི་འཇུག་སྒོ་དབང་མ་ཡིན་ནམ་སྙམ་ན། དེ་ལྟར་གསུངས་པ་མཚན་བཅས་མཚན་མེད་ཀྱི་རྣམ་འབྱོར་དང་བསྐྱེད་རྫོགས་བསྒོམ་པ་ལ་དབང་བའི་སྨིན་བྱེད་དུ་འགྱུར་བའི་དོན་ཡིན་གྱི།དེ་ལྟར་མ་ཡིན་ན་དབང་ཐོབ་ཕྱིར་སེམས་བསྐྱེད་རྒྱུད་ལ་སྐྱེས་པས་ཁྱད་པར་ཐལ་བའམ། ཡང་ན་སྔགས་ལམ་དུ་ཞུགས་ཀྱང་ཐེག་ཆེན་ལམ་དུ་མ་ཞུགས་པ་ཞིག་ཡོད་པར་ཁས་ལེན་དགོས་པར་འགྱུར་རོ་ཞེས་གསུངས།
ལན། མར་གྱུར་སེམས་ཅན་ཐམས་ཅད་འཁོར་བ་དང་ངན་སོང་ལས་སྐྱོབ་ཐུབ་པའི་ནུས་པ་ཡོད་མཁན་ནི་སངས་རྒྱས་ཁོ་ན་ཡིན་པས་སེམས་ཅན་ཐམས་ཅད་འཁོར་བར་འཁོར་བ་ལས་སྐྱོབ་པའི་ཆེད་དུ་རང་ཉིད་སངས་རྒྱས་ཀྱི་གོ་འཕང་ཐོབ་པར་བྱ་རྒྱུའི་བསམ་བློ་བྱུང་བ་ལ་བྱང་ཆུབ་ཀྱི་སེམས་ཟེར་ཏེ། དེར་གཞན་དོན་བྱེད་འདོད་ཀྱི་བསམ་བློ་དང་སངས་རྒྱས་ཐོབ་འདོད་ཀྱི་བསམ་བློ་གཉིས་ཀ་ཚང་དགོས། དེར་ངོ་བོའི་སྒོ་ནས་དབྱེ་ན་བྱང་ཆུབ་ཏུ་སྨོན་པའི་སེམས་བསྐྱེད་དང་བྱང་ཆུབ་ཏུ་འཇུག་པའི་སེམས་བསྐྱེད་གཉིས་ཡོད་དོ། །སེམས་ཅན་གྱི་དོན་དུ་སངས་རྒྱས་སུ་གྱུར་ཅིག་སྙམ་པའི་སེམས་ནི་སྨོན་སེམས་ཡིན་ཏེ། དཔེར་ན་ལྷ་ས་ལ་འགྲོ་འདོད་ཅིང་ལམ་ལ་མ་ཞུགས་པའི་སྐབས་ཀྱི་སེམས་ལྟ་བུ། སྨོན་སེམས་སྔོན་དུ་བཏང་ནས་གང་ནས་བཟུང་སྟེ་སྡོམ་པ་ལེན་པ་སྔོན་དུ་འགྲོ་བའི་སྒོ་ནས་ཚོགས་རྣམས་ལ་འཇུག་པའམ་བྱང་སེམས་ཀྱི་སྤྱོད་པ་ལ་ཞུགས་པའི་སེམས་ནི་འཇུག་པའི་སེམས་ཏེ།དཔེར་ན་ལྷ་ས་ལ་འགྲོ་འདོད་པ་གང་ཞིག་ལམ་ལ་དངོས་སུ་ཞུགས་པའི་སྐབས་ཀྱི་སེམས་པ་ལྟ་བུའོ། །གཞན་ཡང་སེམས་བསྐྱེད་ལ་ས་མཚམས་ཀྱི་སྒོ་ནས་དབྱེ་ན་མོས་སྤྱོད་སོགས་བཞི་དང་། སེམས་སྐྱེད་ཚུལ་གྱི་ཆ་ནས་དབྱེ་ན་རྒྱལ་པོ་ལྟ་བུའི་སེམས་བསྐྱེད་དང་ཕྱུགས་རྫི་ལྟ་བུའི་སེམས་བསྐྱེད་སོགས་གསུམ། ད་དུང་སེམས་བསྐྱེད་ཉེར་གཉིས་སོགས་ཀྱི་རྣམ་གཞག་ཀྱང་ཡོད་པ་རྣམས་ཤེས་པ་གལ་ཆེའོ། །
ལན། བྱང་ཆུབ་སེམས་དཔའི་སྡོམ་པ་ཞུ་སྐབས་ཐོག་མར་སློབ་དཔོན་གྱི་སྐུ་མདུན་ནས་ཞུས་ཐོག དེའི་རྗེས་ཉིན་རེ་བཞིན་རྟེན་གྱི་མདུན་ནས་ཞུས་ཆོག བྱང་ཆུབ་སེམས་དཔའི་སྡོམ་པ་དེ་ཡོད་ན་སྡོམ་པ་ཞུས་པའི་ཉིན་དེ་ནས་བཟུང་རང་ཉིད་གཉིད་ཁུག་པའམ་ས་ཆ་གཞན་དུ་སོང་རུང་དེའི་རིང་བྱང་ཆུབ་སེམས་ཀྱི་བསོད་ནམས་དེ་རྒྱུན་མི་ཆད་པར་ཐོབ་པ་མ་ཟད། སྐྱེ་བ་ཕྱི་མར་དུད་འགྲོའི་རིགས་སོགས་གང་འདྲ་ཞིག་ལ་སྐྱེས་ནའང་རང་སྐྱེ་བ་སྔ་མའི་བྱང་ཆུབ་སེམས་དཔའི་སྡོམ་པ་ཡོད་པའི་བག་ཆགས་ལ་བརྟེན་ནས་རང་གི་བསམ་བློ་དེ་གཞན་དང་མི་འདྲ་བ་ཞིག་ཡོང་བའོ།།གང་གིས་ལེན་པའི་རྟེན་ནི་ལྷ་ཀླུ་སོགས་ལུས་དང་བསམ་པའི་སྒོ་ནས་རྫོགས་བྱང་དོན་གཉེར་གྱི་སེམས་སྐྱེ་རུང་བ་ཐམས་ཅད་སྨོན་སེམས་ལེན་པའི་རྟེན་དུ་རུང་ན་ཡང་། བྱང་སྡོམ་གྱི་དངོས་རྟེན་མཚན་ཉིད་ཚང་བར་སོང་བའི་སྨོན་སེམས་ཆོ་གས་འཛིན་པའི་རྟེན་ལ་ནི་སྐྱེས་བུ་ཆུང་འབྲིང་དང་ཐུན་མོང་བའི་བསམ་པ་སྦྱང་བ་དང་མར་ཤེས་སོགས་རྒྱུ་འབྲས་མན་ངག་བདུན་ལ་བློ་ལེགས་པར་སྦྱངས་པས་བྱང་ཆུབ་སེམས་ལ་ཡིད་འགྱུར་གྱི་མྱོང་བ་ཅུང་ཟད་རྒྱུད་ལ་སྐྱེད་པ་ཡན་ཆད་ཅིག་དགོས་པར་གསུངས། ཇི་ལྟར་ལེན་པའི་ཆོ་ག་ལ་སྦྱོར་བའི་ཆོ་ག་དང་། དངོས་གཞིའི་ཆོ་ག མཇུག་གི་ཆོ་ག་བཅས་གསུམ་ལས། དང་པོ་སྦྱོར་བའི་ཆོ་ག་ལ་གནས་བརྒྱན་ཅིང་རྟེན་བཀྲམ་ནས་མཆོད་རྫས་བཤམ་པ་དང་། གསོལ་བ་གདབ་ཅིང་སྐྱབས་སུ་འགྲོ་བ་དང་། སྐྱབས་སུ་སོང་བའི་བསླབ་བྱ་བརྗོད་པ་བཅས་སྐྱབས་འགྲོ་ཁྱད་པར་ཅན་བྱ་བ་དང་། ཕྱག་དང་མཆོད་པ་སོགས་ཚོགས་གསག་པ། བྱམས་དང་སྙིང་རྗེའི་དམིགས་རྣམ་གསལ་གདབ་སྟེ་སེམས་སྦྱང་བ་བཅས་བྱ་དགོས། གཉིས་པ་དངོས་གཞིའི་ཆོ་ག་ནི་བྱང་སྡོམ་གྱི་རྟེན་དུ་གྱུར་པའི་སྨོན་སེམས་ཆོ་གས་འཛིན་པ་ལ་ནི་སེམས་ཅན་ཀུན་གྱི་དོན་དུ་བདག་གིས་རྫོགས་བྱང་བསྒྲུབ་པར་བྱའོ་ཞེས་ཁས་བླངས་པ་ཙམ་གྱིས་མི་ཆོག་པར། བླ་མའམ་དཀོན་མཆོག་གི་དྲུང་སེམས་ཅན་ཐམས་ཅད་ཀྱི་དོན་དུ་རྫོགས་བྱང་བསྒྲུབ་པར་བྱའོ་ཞེས་དམ་བཅས་པའི་སེམས་དེ་ལ་དམིགས་ནས་སེམས་འདི་བྱང་ཆུབ་མ་ཐོབ་ཀྱི་བར་དུ་བདག་གིས་བཏང་བར་མི་བྱ་སྙམ་དུ་དམ་འཆའ་ཞིང་ཁས་ལེན་པས་འཛིན་པ་ཡིན་པས་དེའི་བསམ་པ་ཆོ་ག་ལ་བརྟེན་ནས་བསྐྱེད་པར་བྱའོ། །སྨོན་སེམས་ཀྱི་བསླབ་བྱ་ལ་སློབ་མི་ནུས་པ་ཡིན་ན་སྦྱོར་ཆོས་དེ་དག་སྔོན་དུ་བཏང་ནས། སེམས་ཅན་ཐམས་ཅད་ཀྱི་དོན་དུ་བདག་སངས་རྒྱས་འཐོབ་པར་བྱའོ་སྙམ་པ་ཙམ་ཞིག་བསྐྱེད་དུ་འཇུག་པའང་མི་རུང་བ་མེད་ལ། ཐེག་ཆེན་སེམས་བསྐྱེད་ཀྱི་བག་ཆགས་འཇོག་པའི་དགོས་པའང་ཡོད་དོ། གསུམ་པ་མཇུག་གི་ཆོ་ག་ནི་སློབ་དཔོན་གྱིས་སྨོན་སེམས་ཀྱི་བསླབ་བྱ་རྣམས་སློབ་མ་ལ་བརྗོད་པར་བྱ་བའོ།།
ལན། བྱང་ས་ལས། བྱང་སེམས་ཀྱིས་ནི་བླངས་པ་བཏང་དུ་ཟིན་ཀྱང་ཚེ་འདི་ལ་ཕྱིར་ནོད་པའི་སྐལ་བ་ཡོད་དེ་དགེ་སློང་ཕམ་པ་བྱུང་བ་བཞིན་དུ་སྐལ་བ་མེད་པ་ཁོ་ནར་འགྱུར་བ་ནི་མ་ཡིན་ནོ། །ཞེས་གསུངས་པར་བཞིན་བྱང་སེམས་ལ་ཕམ་པ་བྱུང་ཡང་སླར་བླངས་པས་སྡོམ་པ་རྣམ་དག་སྐྱེ་བས་སླར་བཅོས་སུ་རུང་བ་དང་།ཐེག་པ་དམན་པའི་རྟེན་ལ་ནི་ཕམ་པ་འཆབ་བཅས་བྱུང་ན་སླར་བླངས་ཀྱང་དགེ་སློང་གི་སྡོམ་པ་རྣམ་དག་མི་སྐྱེ་བས་སླར་བཅོས་སུ་མི་རུང་བ་སྟེ། རྒྱུ་མཚན་ནི་སྤྱིར་སོ་ཐར་ཐེག་པ་ཆེ་ཆུང་གཉིས་ཀའི་རྟེན་ལ་ཡོད་པས་སོ་ཐར་ལ་ཐེག་པ་ཆེ་ཆུང་གཉིས་སུ་ཡོད་ཀྱང་སོ་ཐར་གྱི་བཅས་པ་གང་ལ་མཛད་པའི་གདུལ་བྱའི་གཙོ་བོ་ནི་ཐེག་དམན་གྱི་གང་ཟག་ཡིན་ལ། དེས་སྡོམ་པ་ལེན་པ་ཡང་ཚེ་དེ་ལ་དགྲ་བཅོམ་པ་འཐོབ་ནུས་མི་ནུས་གང་ཡིན་ཡང་ཚེ་དེ་ལ་ཟག་པ་ཟད་པའི་ཆེད་དུ་ལེན་པ་ཡིན་ཞིང་ཕམ་པ་འཆབ་བཅས་བྱུང་ན་དེས་སྐྱེ་བ་དེ་ལ་དགྲ་བཅོམ་པ་ཐོབ་པ་མི་སྲིད་པར་བྱེད་པས་སྡོམ་པ་བླངས་པའི་དགོས་པའི་གཙོ་བོ་གཏན་ལྡོག་པ་དང་། བྱང་སེམས་ལ་བྱང་སེམས་ཀྱི་སྡོམ་པའི་དབང་དུ་བྱས་པའི་རྩ་ལྟུང་བྱུང་ཡང་སྡོམ་པ་བླངས་པའི་དགོས་པ་གཙོ་བོ་མི་ལྡོག་པའི་ཕྱིར་ཞེས་གསུངས། འོན་ཀྱང་སོ་ཐར་གྱི་སྡོམ་པ་ཕྱིར་ཕུལ་བ་དང་བྱང་སེམས་ཀྱི་སྡོམ་པ་ཕྱིར་ཕུལ་བ་གཉིས་མི་འདྲ་སྟེ། དགོས་པ་ཁྱད་པར་ཅན་གྱི་སླད་སོ་ཐར་གྱི་སྡོམ་པ་ཡར་ཕུལ་ན་ཕྱིན་ཆད་བསྲུང་བའི་ཕན་ཡོན་མི་འཐོབ་པ་ཡིན་གྱི། ཕུལ་བ་རང་གི་ངོས་ནས་སྡིག་པ་ཆེན་པོ་མི་སྐྱེད་ཅིང་སླར་བླངས་ན་སྡོམ་པ་རྣམ་དག་སྐྱེ་བའི་དགོས་པའང་ཡོད། བྱང་སེམས་ཀྱི་སྡོམ་པ་ཕུལ་ན་རྒྱལ་བ་སྲས་བཅས་ཀྱི་སྤྱན་སྔར་སེམས་ཅན་མཐའ་ཡས་པའི་ཕན་བདེ་སྒྲུབ་པར་ཁས་བླངས་ཏེ་སྡོམ་པ་བཟུང་བ་ལས་འདས་ཤིང་སངས་རྒྱས་དང་སེམས་ཅན་ཀུན་བསླུས་པས་ངན་འགྲོར་ཡུན་རིང་དུ་འཁྱམ་དགོས་པ་མ་ཟད། ཉུང་ཤོས་ཀྱང་སྐྱེ་བ་ལྔ་བརྒྱ་ལ་ཐེག་པ་ཆེན་པོའི་ཆོས་ཀྱི་རྩ་བ་ཆད་པར་གསུངས། སོ་ཐར་སྡོམ་པ་ལ་ཕམ་པ་འཆབ་མེད་བྱུང་ན་སླར་གསོ་རུང་བར་གསུངས་སོ།།
ལན། བྱ་བ་གང་ཞིག་བབ་ཅོལ་དུ་དམ་བཅས་ནས་རེ་ཞིག་བརྩམས་མཐར་མི་འོས་ཤིང་མི་རིགས་ན་གཏང་བར་བྱ་ཞེས་འཇུག་ལྡོག་བྱེད་པར་རིགས་ཀྱང་། བྱང་སེམས་ཀྱི་སྡོམ་པ་བཟུང་བ་ནི་དེ་ལྟར་མ་ཡིན་ཏེ། སྔར་སེམས་བསྐྱེད་ནས་དམ་བཅས་པ་རྣམས་བསྒྲུབ་པར་མ་བྱས་པ་དཔེར་ན། རང་སྟོད་གཞན་སྨད་དང་། གཞན་ལ་དགོས་པ་རང་ལས་མགོན་མེད་ཀྱང་མི་སྟེར་བ།གཞན་གྱིས་རང་ལ་དགོངས་དག་ཞུས་ནའང་ད་དུང་རང་ཉིད་ཁྲོས་ནས་སྡོད་པ། ཐེག་པ་ཆེན་པོ་ཆོས་ཡིན་པར་ཁས་མི་བླངས་པ། ལྷ་ཁང་དང་གཙུག་ལག་ཁང་གི་རྒྱུ་དངོས་བེད་སྤྱོད་གཏོང་བ།ཆོས་ལུགས་གཞན་ལ་དམའ་འབེབས་བྱེད་པ། དགེ་འདུན་གྱི་དཀོར་འཕྲོག་པ། གྲྭ་པ་ཡིན་བཞིན་དུ་སྐྱ་སར་ཕབ་པ། ཡུལ་མི་ཁྱིམ་མཚེས་ལ་གནོད་བསྐྱལ་བ། དམག་ལ་འགྲོ་བ། ཐེག་པ་ཆེན་པོའི་ཆོས་ལ་དད་པ་མེད་པའི་མི་ལ་ཐེག་ཆེན་གྱི་ཆོས་ཤོད་པ་ལྟ་བུ་སོགས་བྱང་ཆུབ་སེམས་དཔའི་སྡོམ་པ་དང་འགལ་བའི་རྩ་བའི་ཉེས་པ་དང་འགལ་ཚེ་མགྲོན་དུ་གཉེར་བའི་སེམས་ཅན་གྲངས་ལས་འདས་པ་དེ་དག་ཐམས་ཅད་རྫུན་ཆེན་པོས་བསླུས་པར་གྱུར་པས་ཉེས་པ་ཤིན་ཏུ་ཆེ་བ་ཡིན་ལ་བསླུ་བ་པོ་ངན་འགྲོར་འགྲོ་བ་ལས་མེད་པ་དང་། ཁྱད་པར་དུ་ད་ནས་བཟུང་ངས་སེམས་ཅན་གྱི་དོན་བྱེད་ཀྱི་མིན་ཟེར་བ་དང་།ང་ལ་བྱང་ཆུབ་སེམས་མི་དགོས་ཟེར་བ། སངས་རྒྱས་ཀྱིས་ཉེས་པ་ཡོད་པར་གསུངས་པ་རྣམས་ལ་རང་གི་ཉེས་པ་མེད་ཅེས་སངས་རྒྱས་ཀྱིས་གསུངས་པ་དེ་ཁས་མི་ལེན་པ་ལྟ་བུ་སོགས་སེམས་བསྐྱེད་གཏང་བ་དེ་ནི་བྱང་ཆུབ་སེམས་དཔའ་རྣམས་ལ་ལྟུང་བའི་གནས་ཐམས་ཅད་ཀྱི་ནང་ནས་ཤིན་ཏུ་ལྕི་བ་ཡིན་ནོ། །
ལན།བདག་བསྟོད་གཞན་སྨོད་ཀྱི་རྩ་ལྟུང་སྟེ། རང་གི་ཡོན་ཏན་དང་གཞན་གྱི་སྐྱོན་ལས་བརྩམས་ཏེ་བདག་སྟོད་གཞན་སྨོད་པའམ་གང་རུང་བརྗོད་པ་གཞན་གྱིས་གོ་བ། སེར་སྣས་ཆོས་ནོར་མི་སྟེར་བའི་རྩ་ལྟུང་སྟེ།སྟེར་མཁན་གཞན་མེད་པས་རང་ལས་སློང་བ་ན་དེ་ལ་མི་གནོད་པའི་ནོར་སོགས་རང་ལ་ཡོད་བཞིན་དུ་མི་སྟེར་བ། བཤགས་ཀྱང་མི་ཉན་པར་གཞན་ལ་འཚོག་པའི་རྩ་ལྟུང་། ཐེག་ཆེན་སྤོང་ཞིང་དམ་ཆོས་ལྟར་སྣང་སྟོན་པའི་རྩ་ལྟུང་། ཐོབ་བློ་སྐྱེས་ན་དཀོན་མཆོག་གི་དཀོར་འཕྲོག་པའི་རྩ་ལྟུང་། དམ་ཆོས་སྤོང་བའི་རྩ་ལྟུང་སྟེ། ཐེག་པ་གསུམ་གྱི་སྡེ་སྣོད་གང་རུང་ལ་སངས་རྒྱས་ཀྱི་གསུང་མ་ཡིན་ཞེས་སྐུར་བ། ངུར་སྨྲིག་འཕྲོག་པ་དང་རབ་བྱུང་ལས་ཕབ་པའི་རྩ་ལྟུང་། མཚམས་མེད་བྱེད་པའི་རྩ་ལྟུང་།ལོག་ལྟའི་རྩ་ལྟུང་། གྲོང་གི་གནས་སོགས་འཇོམས་པའི་རྩ་ལྟུང་། བློ་སྦྱངས་མ་བྱས་པ་ལ་སྟོང་ཉིད་བསྟན་པའི་རྩ་ལྟུང་། རྫོགས་བྱང་ལས་བཟློག་པའི་རྩ་ལྟུང་། སོ་ཐར་སྤང་བའི་རྩ་ལྟུང་། ཉན་རང་གི་རྟོགས་པའི་ཆོས་ལ་སྐུར་བའི་རྩ་ལྟུང་། མི་ཆོས་བླ་མའི་རྫུན་སྨྲ་བའི་རྩ་ལྟུང་། དཀོན་མཆོག་གི་དཀོར་བྱིན་པ་ལེན་པའི་རྩ་ལྟུང་། ཨཁྲིམས་ངན་འཆའ་བ་སོགས་ཀྱི་རྩ་ལྟུང་། བྱང་ཆུབ་སེམས་འདོར་གྱི་རྩ་ལྟུང་བཅས་སོ། །གཞན་གོང་གི་གྲངས་བགྲང་པ་ལས་རྩ་ལྟུང་དང་པོ་ལ་རྙེད་བཀུར་ལ་ཆགས་པའི་རྩ་ལྟུང་བཞག དེ་དང་གཉིས་པ་གསུམ་པ་བཞི་པ་བཅས་ནི་བྱང་ས་ལས་བྱུང་བ་བཞི་དང་། ལྷག་པ་རྣམས་ལས་བྱང་ཆུབ་སེམས་འདོར་གྱི་རྩ་ལྟུང་ཕུད་པའི་བཅུ་གསུམ་ཐོག་ཏུ་བདག་བསྟོད་གཞན་སྨོད་བསྣན་ནས་བསླབ་བཏུས་ལས་བྱུང་བའི་བརྩུ་བཞི།དེ་དག་ཐོག་ཏུ་བྱང་ཆུབ་སེམས་འདོར་བ་བསྣན་པའི་རྩ་ལྟུང་བཅུ་དགུར་བགྲངས་པའང་ཡོད།
ལན། དང་པོ་སྦྱིན་པའི་མི་མཐུན་ཕྱོགས་ལས།༡དཀོན་མཆོག་གསུམ་ལ་སྒོ་གསུམ་གྱིས་མི་མཆོད་པའི་ཉེས་བྱས།༢འདོད་པའི་སེམས་ཀྱི་རྗེས་སུ་འཇུག་པ།༣རྒན་པ་རྣམས་ལ་གུས་པ་མི་བྱེད་པ།༤.དྲིས་པ་ལ་ལན་མི་འདེབས་པ།༥.མགྲོན་པོ་བདག་གིར་མི་བྱེད།༦གསེར་སོགས་མི་ལེན་པ།༧ཆོས་འདོད་ལ་ཆོས་མི་བྱིན་པ་བཅས་དང་།གཉིས་པ་ཚུལ་ཁྲིམས་ཀྱི་མི་མཐུན་ཕྱོགས་ནི།༨ ཚུལ་ཁྲིམས་འཆལ་བ་ཡལ་བར་དོར་བ།༩ཕ་རོལ་དད་ཕྱིར་མི་སློབ་པ།༡༠སེམས་ཅན་དོན་ལ་བྱ་བ་ཆུང་བ།༡༡སྙིང་བརྩེ་བཅས་པར་མ་བྱས།༡༢འཚོ་བ་ལོག་པ་དང་དུ་ལེན་པའི་ཉོན་མོངས་ཅན།༡༣འཕྱར་ནས་རབ་ཏུ་རྒོད་པ་དང་བཅས་པ།༡༤འཁོར་བར་གཅིག་པུ་བགྲོད་པར་སེམས་པའི་ཉོན་མོངས་ཅན།༡༥གྲགས་པ་མ་ཡིན་པ་མི་སྤང་བ།༡༦ཉོན་མོངས་བཅས་ཀྱང་མི་འཆོས་པ་བཅས། གསུམ་པ་བཟོད་པའི་མི་མཐུན་ཕྱོགས་ལ།༡༧དགེ་སྦྱོང་གི་ཆོས་བཞི༼གཤེ་ཡང་སླར་མི་གཤེ། ཁྲོ་བར་སླར་མི་ཁྲོ། བརྡེག་པར་སླར་མི་བརྡེག མཚང་འབྲུར་སླར་མི་འབྲུ༽བྲལ་བ།༡༨ཁྲོས་པ་ཡལ་བར་དོར་བ།༡༩ཕ་རོལ་ཤད་ཀྱིས་འཆགས་པ་སྤོང་བ།༢༠ཁྲོས་པའི་སེམས་ཀྱི་རྗེས་སུ་འཇུག་པ་བཅས། བཞི་པ་བརྩོན་འགྲུས་ཀྱི་མི་མཐུན་ཕྱོགས་ལ།༢ ༡བསྙེན་བཀུཪ་འདོད་ཕྱིཪ་འཁོར་བསྡུ་བ།༢༢ ལེ་ལོ་སོགས་མི་སེལ་བ།༢༣ཆགས་པས་བྲེ་མོའི་གཏམ་ལ་བརྟེན་པ་བཅས། ལྔ་པ་བསམ་གཏན་གྱི་མི་མཐུན་ཕྱོགས་ལ།༢༤ཏིང་ངེ་འཛིན་གྱི་དོན་མི་འཚོལ།༢༥བསམ་གཏན་སྒྲིབ་པ་སྤོང་བར་མི་བྱེད་པ།༢༦བསམ་གཏན་རོ་ལ་ཡོན་ཏན་དུ་བལྟ་བའི་ཉེས་བྱས་ཉོན་མོངས་ཅན། དྲུག་པ་ཤེས་རབ་ཀྱི་མི་མཐུན་ཕྱོགས་ལ།༢༧ཉན་ཐོས་ཐེག་པ་སྤོང་བར་བྱེད་པ།༢༨རང་ཚུལ་ཡོད་བཞིན་དེ་ལ་བརྩོན་པའི་ཉེས་བྱས་ཉོན་མོངས་ཅན།༢༩བརྩོན་མིན་ཕྱི་རོལ་བསྟན་བཅོས་བརྩོན་པའི་ཉེས་བྱས་ཉོན་མོངས་ཅན།༣༠དགོས་དབང་གིས་བརྩོན་པར་བྱས་ཀྱང་དེ་ལ་དགའ་བའི་ཉེས་བྱས་ཉོན་མོངས་ཅན།༣༡ཐེག་ཆེན་སྤོང་བའི་ཉེས་བྱས་ཉོན་མོངས་ཅན།༣༢བདག་སྟོད་གཞན་སྨོད་ཀྱི་ཉེས་བྱས་ཉོན་མོངས་ཅན།༣༣ཆོས་ཀྱི་དོན་ལ་མ་འགྲོ་བ།༣༤རང་ལ་ཆོས་སྟོན་པའི་གང་ཟག་ལ་སྨོད་དང་ཡི་གེ་རྟོན་པའི་ཉེས་བྱས་ཉོན་མོངས་ཅན། དེ་དག་ནི་དགེ་བའི་ཆོས་སྡུད་ཕྱིན་དྲུག་གི་མི་མཐུན་ཕྱོགས་དང་། སེམས་ཅན་དོན་ཀྱི་མི་མཐུན་ཕྱོགས་ལ།༣༥དགོས་པའི་གྲོགས་སུ་མི་འགྲོ་བ།༣༦ནད་པའི་རིམ་གྲོ་བྱ་བ་སྤོང་བ།༣༧སྡུག་བསྔལ་སེལ་བར་མི་བྱེད་པ།༣༨བག་མེད་པ་ལ་རིགས་པ་མི་སྟོན་པ།༣༩རང་ལ་ཕན་པར་ལན་དུ་ཕན་མི་འདོགས་པ།༤༠གཞན་གྱི་མྱ་ངན་སེལ་བ་མི་བྱེད་པ།༤༡ནོར་འདོད་པ་ལ་སྦྱིན་པར་མི་བྱེད་པ།༤༢ འཁོར་རྣམས་ཀྱི་དོན་མི་བྱེད་པ།༤༣གཞན་བློ་དང་མཐུན་པར་མི་འཇུག་པ།༤༤ཡོན་ཏན་བསྔགས་པ་བརྗོད་པར་མི་བྱེད་པ།༤༥རྐྱེན་དུ་མཚམས་བར་ཚར་མི་གཅོད་པ།༤༦རྫུ་འཕྲུལ་བསྡིགས་པ་སོགས་མི་བྱེད་པའི་ཉེས་བྱས་ཉོན་མོངས་ཅན་མིན་པ་བཅས་སོ། །
ལན། བྱང་སེམས་ཀྱི་སྡོམ་པ་སྲུང་བའི་གནས་སྐབས་ཀྱི་ཕན་ཡོན་ལ་འདི་ཕྱི་གཉིས་ཀཪ་རྒྱལ་བ་སྲས་བཅས་ཀྱིས་བུ་ལྟར་དགོངས་པས་དགེ་བའི་ཆོས་མི་ཉམས་ཤིང་འཕེལ་བ་དང་། ཚེ་འདིར་མཆོག་ཏུ་དགའ་བ་དང་ལྡན་པའི་འཆི་བའི་དུས་བྱེད་པ། ཚུལ་ཁྲིམས་ཀྱི་ཕུང་པོ་ཚད་མེད་པ་དང་ལྡན་པས་ངན་སོང་གི་འཇིགས་པ་མེད་ཅིང་། རྒྱལ་བ་སྲས་བཅས་དང་འཕྲད་པ་ཡིད་ལ་བྱེད་པ་དང་། ཕྱི་མར་རང་དང་ལྟ་སྤྱོད་མཚུངས་པའི་བྱང་སེམས་དང་དེ་ལས་ལྷག་པའི་དགེ་བའི་བཤེས་གཉེན་གནས་པའི་ཞིང་དུ་སྐྱེ་བ། རང་འཁྲུངས་ཀྱི་ཚུལ་ཁྲིམས་དང་ལྡན་པར་འགྱུར་བ་སོགས་དང་། མཐར་ཐུག་གི་ཕན་ཡོན་འདི་ལ་བརྟེན་ནས་ཚུལ་ཁྲིམས་ཀྱི་ཕར་ཕྱིན་ཡོངས་སུ་རྫོགས་ཏེ་བླ་ན་མེད་པའི་བྱང་ཆུབ་དུ་འཚང་རྒྱ་བའོ། །
ལན། དཔེར་ན་ནས་ཀྱི་ས་བོན་ནི་ནས་ཀྱི་མྱུ་གུའི་རྒྱུ་ཐུན་མོང་མ་ཡིན་པ་ཡིན་ཞིང་། ནམ་ཡང་འབྲས་ལ་སོགས་པའི་མྱུ་གུའི་རྒྱུར་མི་འགྲོ་བ་དང་། ལུད་དང་ཆུ་སོགས་ནས་ཀྱི་མྱུ་གུའི་རྒྱུར་འགྱུར་ཡང་གྲོ་དང་སྲན་མ་སོགས་ཀྱི་ས་བོན་དང་འཛོམས་ན་དེ་དག་གི་རྒྱུར་ཡང་འགྱུར་པ་ལྟར་སངས་རྒྱས་ཀྱི་མྱུ་གུའི་རྒྱུའི་ནང་ནས་ས་བོན་ལྟ་བུ་ཐུན་མོང་མ་ཡིན་པའི་རྒྱུ་ནི་བླ་ན་མེད་པའི་བྱང་ཆུབ་ཀྱི་སེམས་ཡིན། སྟོང་ཉིད་རྟོགས་པའི་ཤེས་རབ་ནི་ཆུ་དང་ལུད་སོགས་བབཞིན་ཉན་ཐོས་ཀྱི་བྱང་ཆུབ་དང་རང་རྒྱལ་གྱི་བྱང་ཆུབ།སངས་རྒྱས་ཀྱི་བྱང་ཆུབ་གསུམ་གའི་རྒྱུ་ཐུན་མོང་བའོ། །གཞན་ཡང་བྱང་ཆུབ་ཀྱི་སེམས་ནི་ཕའི་ས་བོན་ལྟ་བུ་དང་སྟོང་ཉིད་རྟོགས་པའི་ཤེས་རབ་ནི་མ་ལྟ་བུ་སྟེ་ཕ་བོད་ལ་བུ་རྒྱ་སོགས་སྐྱེ་མི་སྲིད་པས་ཕ་ནི་རིགས་ངེས་པའི་རྒྱུ་ཡིན་པ་དང་མ་བོད་ལ་བུ་སྣ་ཚོགས་སྐྱེས་པས་ཐུན་མོང་གི་རྒྱུར་འགྱུར་བ་ལྟ་བུ་སྟེ་ཐེག་པ་ཆེ་ཆུང་ནི་ལྟ་བས་མ་ཕྱེ་ཞིང་སྤྱོད་པས་ཕྱེ་བའོ། །
ལན། བྱང་ས་ལས། སེམས་བསྐྱེད་པ་དེ་ཡང་རྒྱུ་བཞི། རྐྱེན་བཞི།སྟོབས་བཞི་བརྟེན་ནས་སྐྱེ་བར་རིག་པར་བྱའོ། ཞེས་པ་ལྟར། རྒྱུ་བཞི་ནི། རིགས་ཕུན་སུམ་ཚོགས་པ། དགེ་བའི་བཤེས་གཉེན་གྱིས་ཟིན་པ།་སེམས་ཅན་ལ་སྙིང་བརྩེ་བ། འཁོར་བའི་དཀའ་སྤྱད་ལ་མི་སྐྱོ་བ་བཅས་སོ། །རྐྱེན་བཞི་ནི།སངས་རྒྱས་བྱང་སེམས་ཀྱི་མཐུ་བསམ་གྱིས་མི་ཁྱབ་པ་རང་གིས་མཐོང་བའམ་ཡིད་ཆེས་པའི་ཐོས་པ་ལ་བརྟེན་ནས་གང་ལ་གནས་པ་དང་ཞུགས་པའི་བྱང་ཆུབ་དེ་ནི་མཐུ་ཆེའོ་སྙམ་ནས་སེམས་བསྐྱེད་པ་དང་།  ཿབླ་ན་མེད་པའི་བྱང་ཆུབ་ལས་བརྩམས་པའི་སྡེ་སྣོད་ཉན་ཏེ་སངས་རྒྱས་ཀྱི་ཡེ་ཤེས་ལ་མོས་ནས་སེམས་བསྐྱེད་པ། བྱང་སེམས་ཀྱི་དམ་ཆོས་ནུབ་ཏུ་ཉེ་བ་མཐོང་ནས་ཆོས་དེ་ལྟ་བུ་གནས་ན་ནི་སེམས་ཅན་དཔག་ཏུ་མེད་པའི་སྡུག་བསྔལ་སེལ་བར་བྱེད་པས་བདག་གིས་བྱང་སེམས་ཀྱི་ཆོས་རིང་དུ་གནས་པར་བྱ་བའི་ཕྱིར་ངེས་པར་སེམས་བསྐྱེད་དོ་སྙམ་ནས་སེམས་བསྐྱེད་པ དུས་ངན་པ་གཏི་མུག་དང་ངོ་ཚ་དང་ཁྲེལ་མེད་དང་ཕྲག་དོག་དང་སེར་སྣ་སོགས་ཤས་ཆེ་བའི་དུས་འདིར་ཉན་རང་གི་བྱང་ཆུབ་ཏུ་སེམས་བསྐྱེད་པའང་རྙེད་པར་དཀའ་ན་བླ་མེད་པའི་བྱང་ཆུབ་ཏུ་སེམས་བསྐྱེད་པ་ལྟ་ཅི་སྨོས། རེ་ཞིག་བདག་གིས་སེམས་བསྐྱེད་ན་གཞན་ཡང་དེ་ལྟར་འགྱུར་སྙམ་ནས་སེམས་བསྐྱེད་པ་བཅས་སོ། །རྐྱེན་བཞིའི་དང་པོ་ནི་ཆོ་འཕྲུལ་ངོ་མཚར་བ་རྣམས་མཐོང་ངམ་ཐོས་ནས་ཡ་མཚན་སྐྱེས་ཏེ། དེ་ལྟ་བུའི་བྱང་ཆུབ་དེ་བདག་གིས་ཐོབ་པར་བྱའོ་སྙམ་ནས་ཡིན། གཉིས་པ་ནི་ཆོས་སྨྲ་བ་ལས་སངས་རྒྱས་ཀྱི་ཡོན་ཏན་མཉན་པས་དང་པོར་དད་པ་སྐྱེས། དེ་ནས་དེ་དག་ཐོབ་འདོད་སྐྱེས་པའོ། །གསུམ་པ་ནི་ཐེག་ཆེན་གྱི་བསྟན་པ་ནུབ་པར་འགྱུར་བ་མ་བཟོད་ནས་སངས་རྒྱས་ཀྱི་ཡེ་ཤེས་ལ་ཐོབ་འདོད་སྐྱེས་པ་སྟེ།འདི་ལ་བསྟན་པ་མ་ནུབ་ན་སེམས་ཅན་གྱི་སྡུག་བསྔལ་སེལ་ཐུབ་པ་མཐོང་ནས་སྡུག་བསྔལ་བསལ་ཕྱིར་དུ་དམིགས་པའང་ཡོད་ཀྱང་འདིར་གཙོ་བོ་བསྟན་པ་ནུབ་པ་ལ་མ་བཟོད་པ་ཡིན། བཞི་པ་ནི་དོན་ཆེ་བའི་སེམས་དེ་དཀོན་པར་མཐོང་ནས་གཙོ་བོར་དེས་བསྐུལ་ནས་སངས་རྒྱས་ལ་ཐོབ་འདོད་སྐྱེས་པའོ།སྟོབས་བཞི་ནི། རང་གི་མཐུས་རྫོགས་བྱང་འདོད་པ་རང་གི་སྟོབས།གཞན་གྱི་མཐུས་རྫོགས་བྱང་འདོད་པ་གཞན་གྱི་སྟོབས། སྔོན་སེམས་བསྐྱེད་ལ་གོམས་པ་དང་ད་ལྟར་སངས་རྒྱས་བྱང་སེམས་ཀྱི་བསྔགས་པ་ཐོས་པ་རྒྱུའི་སྟོབས། དམ་པ་བསྟེན་ཅིང་ཆོས་ཉན་པ་དང་སེམས་པ་སོགས་ཀྱི་དགེ་བ་ལ་རིང་དུ་གོམས་པ་སྦྱོར་བའི་སྟོབས་བཅས་སོ། །
ལན། བྱང་སེམས་སྦྱང་བའི་རིམ་པ་ལ་རྒྱུ་འབྲས་མན་ངག་བདུན་གྱི་སྒོ་ནས་བློ་སྦྱང་བ་དང་། བདག་གཞན་མཉམ་བརྗེའི་སྒོ་ནས་བློ་སྦྱང་བ་གཉིས་སོ། །
ལན།རྒྱུ་འབྲས་མན་ངག་ཡན་ལག་བདུན་ནི་མར་ཤེས་པ་ནི་རང་ཉིད་སྐྱེ་བ་ཐོག་མ་མེད་པ་ནས་ད་ལྟའི་བར་དུ་སྐྱེ་བ་གྲངས་མེད་པ་བླངས་ཡོད་པས་སེམས་ཅན་་ཐཐམས་ཅད་རང་གི་མ་ཐེངས་མང་དུ་བྱེད་མྱོང་བ་དང་། ད་དུང་ཡང་འཁོར་བར་སྐྱེ་བའི་རྒྱུན་གཅོད་མ་ནུས་ན་མ་གྲངས་མེད་པར་འགྱུར་པ་ཤ་སྟག་ཡིན་པར་བསམ་པ། དྲིན་དྲན་ལ་གཉིས་ཏེ། གནས་སྐབས་ཀྱི་དྲིན་ཆེ་བ་ནི་སེམས་ཅན་ཐམས་ཅད་རང་གི་མར་བྱས་མྱོང་བ་མ་ཟད། རང་ཉིད་ལ་དྲིན་ཤིན་ཏུ་ཆེན་པོ་ཡིན་པ་དང་། མཐར་ཐུག་གི་དྲིན་ཆེ་བ་ནི་རང་གི་དགེ་མི་དགེ་བ་གཉིས་ཀ་སེམས་ཅན་ལ་བརྟེན་ནདགོས་པས་ཆོས་བྱས་པ་ནས་སངས་རྒྱས་བའང་སེམས་ཅན་དག་གི་དྲིན་ཁོ་ན་ཡིན་པ་དྲིན་གཟོ་བ་ནི་ཁོ་ཚོར་ལས་འབྲས་བླང་དོར་དང་། དགེ་བའི་ཕན་ཡོན། སྡིག་པའི་ཉེས་དམིགས། ཉོན་མོངས་དུག་གསུམ་གྱི་སྐྱོན་ཆ་སོགས་ཤེས་པ་བཟོས་ཏེ་འཁོར་བ་ལས་ཐར་བར་བྱེད་པར་འབད་པ། ༧ཡིད་འོང་བྱམས་པ་ནི་བདེ་བ་དང་མི་ལྡན་པའི་སེམས་ཅན་ལ་དམིགས་ནས་འདི་དག་བདེ་བ་ཕྲད་ན་ཅི་མ་རུང་སྙམ་པ་དང་ཕྲད་པར་གྱུར་ཅིག་དང་ཕྲད་པར་བྱའོ་སྙམ་པའོ། །སྙིང་རྗེ་ཆེན་པོ་ནི་སྡུག་བསྔལ་བའི་སེམས་ཅན་ལ་དམིགས་ནས་སྡུག་བསྔལ་དེ་དག་བྲལ་ན་སྙམ་པ་དང་བྲལ་བར་གྱུར་ཅིག་དང་བྲལ་བར་བྱའོ་སྙམ་པའོ།། ལྷག་བསམ་ནི་སེམས་ཅན་ལ་བདེ་བ་དང་ལྡན་པ་དང་། སྡུག་བསྔལ་དང་བྲལ་བ་བདག་གིས་བྱ་སྙམ་པ་ཙམ་གྱིས་མི་ཆོག་པར་བདེ་བ་ལ་འགོད་པ་དང་སྡུག་བསྔལ་སེལ་བའི་ཁུར་དེ་རང་གིས་འཁུར་རྒྱུའི་སེམས་ཐག་བཅད་པ་དེ་ཡིན།⇨སེམས་བསྐྱེད་ནི་བྱང་ཆུབ་ཀྱི་སེམས་ཏེ། དེ་ལྟར་རྫོགས་པའི་སངས་རྒྱས་བྱང་ཆུབ་ཀྱི་སེམས་ལས་འབྱུང་།བྱང་ཆུབ་ཀྱི་སེམས་དེ་ལྷག་བསམ་ལས་འབྱུང་། ལྷག་བསམ་དེ་སྙིང་རྗེ་ལས་འབྱུང་། སྙིང་རྗེ་དེ་ཡིད་འོང་བྱམས་པ་ལས་འབྱུང་། ཡིད་འོང་བྱམས་པ་དེ་དྲིན་གཟོ་བ་ལས་འབྱུང་། དྲིན་གཟོ་བ་ནི་དྲིན་དྲན་པ་ལས་འབྱུང་། དྲིན་དྲན་པ་དེ་མར་ཤེས་པ་ལས་འབྱུང་བའོ། །
ལན། རྒྱུ་འབྲས་མན་ངག་བདུན་ལས་མར་ཤེས་པ་དང་། དྲིན་དྲན་པ། དྲིན་གཟོ་བ་བཅས་གསུམ་ནི་རྒྱུ་དང་ཡིད་འོང་བྱམས་པ་ནི་དེ་གསུམ་གྱི་འབྲས་བུ་ཡིན་ཏེ་སེམས་ཅན་ཐམས་ཅད་ལ་བུ་གཅིག་པུ་ལྟར་སྙིང་དུ་སྡུག་པར་འཛིན་པའི་བྱམས་པའི་བློ་སྐྱེ་དགོས་ན་ཐོག་མར་སེམས་ཅན་དེ་དག་ཡིད་དུ་འོང་ཞིང་གཅེས་པའི་རྣམ་པ་ཅན་ཡིན་པའི་བློ་དགོས། ང་ཚོས་དགྲ་དེ་ཡིད་དུ་མི་འོང་བས་དེར་སྡུག་བསྔལ་བྱུང་ན་དགའ་བ་དང་དེ་ལས་ཆེ་བ་ཡོང་འདོད་པ་དང་སྡུག་བསྔལ་དེ་དང་མ་བྲལ་ན་བསམས། བར་མ་དག་ལ་ཡིད་དུ་འོང་མི་འོང་གང་ཡང་མེད་པས་དེ་དག་ལ་སྡུག་བསྔལ་བྱུང་ན་དགའ་བའམ་མི་བཟོད་པ་གང་ཡང་མི་འགྱུར་བ་དང་། གཉེན་རྣམས་ཡིད་དུ་འོང་བས་དེར་སྡུག་བསྔལ་བྱུང་ན་ཇི་ཙམ་གཅེས་ཤིང་ཡིད་དུ་འོང་ན་དེ་ཙམ་མི་བཟོད་པ་ཡིན་པས་སེམས་ཅན་གཉེན་དུ་སྒོམ་པས་ནི་ཡིད་དུ་འོང་བ་སྐྱེད་པའི་ཆེད་དུ་ཡིན་ལ། མ་ནི་གཉེན་གྱི་མཐར་ཐུག་ཡིན་པས་སེམས་ཅན་མར་སྒོམ་པ་དང་དེའི་དྲིན་དྲན་པ། དྲིན་གཟོ་བ་གསུམ་གྱིསསེམས་ཅན་ཡིད་དུ་འོང་ཞིང་གཅེས་པར་གྱུར་ནས་མ་ཡིས་བུ་གཅིག་པུ་ལས་མེད་པར་འཛིན་པའི་བྱམས་པ་ལྟར་སེམས་ཅན་ལ་བྱམས་པ་སྐྱེད་དོ། །དེ་ལྟ་བུའི་བྱམས་པ་ཆེན་པོ་ནི་སྙིང་རྗེའི་རྒྱུ་ཡིན་ཏེ་དེས་སྙིང་རྗེ་སྐྱེད་པར་བྱེད་དོ།།བདེ་བ་དང་ཕྲད་འདོད་ཀྱི་བྱམས་པ་དང་སྙིང་རྗེ་ལ་རྒྱུ་འབྲས་ཀྱི་ངེས་པ་མི་སྣང་བས་མར་ཤེས་དྲིན་དྲན་དྲིན་གཟོ་བ་བཅས་གསུམ་པོ་ནི་དེ་གཉིས་ཀའི་གཞི་ཡིན་ནོ། །
ལན། སེམས་ཅན་ཐམས་ཅད་ལ་སེམས་སྙོམས་པ་མེད་ན་བྱམས་པ་དང་སྙིང་རྗེ་དག་ཀྱང་ཕྱོགས་རིས་ཅན་དུ་སྐྱེ་བས་དེ་དག་ཕྱོགས་རིས་མེད་པ་སྐྱེ་བའི་ཕྱིར་དུ་འདུ་བྱེད་བཏང་སྙོམས་དང་ཚོར་བ་བཏང་སྙོམས་དང་ཚད་མེད་བཏང་སྙོམས་གསུམ་ལས་ཕྱི་མ་ཡིན་ལ། དེ་ལའང་སེམས་ཅན་རྣམས་ལ་ཆགས་སྡང་ལ་སོགས་པའི་ཉོན་མོངས་མེད་པར་སྒྲུབ་པའི་རྣམ་པ་ཅན་ཞིག་དང་། རང་ཉིད་སེམས་ཅན་ལ་ཆགས་སྡང་དང་བྲལ་ནས་སེམས་སྙོམས་པ་གཉིས་གསུངས་པ་ལས་འདིར་ཕྱི་མ་སྒོམ་དགོས་སོ། །སྒོམ་པའི་གོ་རིམ་ནི་དང་པོར་རང་ལ་ཕན་གནོད་གང་ཡང་མི་བྱེད་པའི་བར་མ་ལ་དམིགས་རྟེན་བྱས་ནས་ཆགས་སྡང་བསལ་ཏེ་སེམས་སྙོམས་པར་བསྒྲུབ་དགོས། དེ་ལ་སེམས་སྙོམས་པ་བྱུང་རྗེས་རང་གི་མཛའ་གཉེན་ལ་ཆགས་པ་བསལ་ནས་སེམས་སྙོམས་པ་སྒྲུབ། དེ་ལ་སྙོམས་ནས་རང་ཉིད་མ་དགའ་བའི་དགྲ་ལ་མཐའ་གཅིག་ཏུ་མི་མཐུན་པ་ལྟ་བའི་ཞེ་སྡང་བསལ་ཏེ་སྙོམས་པ་སྒོམ། དེ་ལ་སྙོམས་ནས་སེམས་ཅན་ཐམས་ཅད་ལ་སེམས་སྙོམས་པར་བསྒྲུབ་དགོས་སོ།།བསྒོམ་བྱ་ནི་སེམས་ཅན་ངོས་ནས་བཤད་ན་ཐམས་ཅད་བདེ་བར་འདོད་པ་དང་སྡུག་བསྔལ་མི་འདོད་པ་འདྲ་བས་དེ་དག་ལ་ཕན་གནོད་ཀྱིས་ཕྱོགས་རིས་ཅིའི་ཕྱིར་བྱེད་བསམས་པ་དང་། རང་གི་ངོས་ནས་ཐོག་མའི་དུས་ནས་སེམས་ཅན་མཐའ་དག་རང་གི་མ་ལ་ལན་བརྒྱ་ཕྲག་ཏུ་མ་གྱུར་པ་མེད་པས་སུ་ལ་ཆགས་དང་སུ་ལ་སྡང་བསམ་པ་དང་། དགྲ་དང་གཉེན་ལ་གཏན་འཁེལ་གང་ཡང་མེད་དེ་ཚེ་སྟོད་དགྲ་རྣམས་ཚེ་སྨད་གཉེན་དང་ཚེ་སྟོད་གཉེན་རྣམས་ཚེ་སྨད་དགྲར་འགྱུར་བ་བསམས་ནས་ཁྲོ་ཆགས་གཉིས་ནས་བཟློག་པའོ། །དཔེར་ན་ནད་ཀྱིས་མནར་བའི་སྤྲང་པོ་བཅུ་སློང་བར་ཡོང་བ་ལ་དེ་དག་ཁོ་རང་ཚོའི་ངོས་ནས་བཀྲེས་སྐོམ་གྱིས་ཉམ་ཐག་པ་ནི་འདྲ་ལ་སློང་བའང་འདྲ། རང་ཉིད་ཀྱི་ངོས་ནས་ཕན་དང་གནོད་མེད་པའང་མཚུངས་མོད། འོན་ཀྱང་དེ་དག་ལས་ནད་པ་འགའ་ཞིག་ལ་ཤ་མར་སོགས་གྱ་ནོམ་པ་སྤྲད་ནས་བཀྲེས་སྐོམ་སེལ་བ་དང་འགའ་ཞིག་ལ་ཅི་ཡང་མ་སྤྲད་པར་ཡལ་བར་དོར་ཏེ་བཀྲེས་སྐོམ་གྱི་སྡུག་བསྔལ་མྱོང་དུ་བཅུག་པ་ཡིན་ན་དེ་ལས་ཡིད་ཕམ་ཞིང་ཡ་ང་བ་གང་ན་ཡོད་དེ་མེད་པ་བཞིན་སེམས་ཅན་རྣམས་ཀྱང་བདེ་བ་འདོད་པ་འདྲ་ལ། སྡུག་བསྔལ་ལ་མི་འདོད་པའང་འདྲ་བས་ཁ་ཤས་ལ་ཕན་དོན་སྒྲུབ་ཅིང་ཁ་ཤས་ལ་ཕན་པ་མ་བསྒྲུབ་ན་ཅི་ནས་ཀྱང་མི་འོས་པས་སེམས་ཅན་ཀུན་ལ་སེམས་སྙོམས་པ་དགོས་པ་སྙམ་མོ།།འདིར་བཟློག་དགོས་པ་ནི་དགྲ་གཉེན་གྱི་བློ་མ་ཡིན་ལ།དགྲ་གཉེན་གྱི་ཕན་གནོད་རྒྱུ་མཚན་དུ་བཟུང་ནས་དེ་དག་ལ་ཆགས་སྡང་ཤིས་རིས་སུ་གཅོད་པའི་བློ་འགོག་དགོས་པ་ཡིན་ནོ།།
ལན། དང་པོ་མར་ཤེས་པ་ལ། མར་ཤེས་པའི་བསམ་པ་མ་སྐྱེས་ན་གཞི་མེད་པས་དྲིན་དྲན་དང་དྲིན་གཟོ་སོགས་མི་སྐྱེ་ཞིང་བྱང་ཆུབ་སེམས་ཀྱི་སྐལ་བ་ཆད་པ་ཡིན།དེ་ཇི་ལྟ་བུ་སྐྱེ་ཟེར་ན་འདི་ལྟར་ཏེ།རང་ཉིད་སྐྱེ་ཤི་བརྒྱུད་མར་བྱས་ཏེ་འཁོར་བའི་ནང་དུ་ལུས་འདི་མ་བླངས་བྱ་བ་དང་། ཕྱོགས་འདིར་མ་སྐྱེས་བྱ་བ་གཏན་ནས་མེད་པ་མ་ཟད་སེམས་ཅན་རེ་རེའི་ལུས་སུའང་སྐྱེ་བ་གྲངས་མེད་པ་བླངས་ཡོད་དེ། འཁོར་བ་ཐོག་མ་མེད་པའི་དབང་གིས་རང་གི་སྐྱེ་བ་ལ་ནི་ཐོག་མ་མེད། སེམས་ཅན་གྱི་གྲངས་ནི་འཕེལ་བ་མེད་པ་མ་ཟད་སངས་རྒྱས་པའི་དབང་གིས་ཇེ་ཉུང་དུ་འགྲོ དེ་བས་སེམས་ཅན་རྣམས་ལས་སྔར་རང་ཉིད་ཀྱི་མ་ཐེངས་གྲངས་མེད་པར་བྱས་མ་མྱངས་མཁན་གཅིག་ཀྱང་མེད་ལ། རང་ཉིད་འཁོར་བ་ལས་མ་ཐར་ན་རྗེས་སུ་ཡང་ད་དུང་མར་ཐེངས་གྲངས་མེད་བྱེད་འགྱུར་བ་སོགས་ལ་བསམས་ནས་སེམས་ཅན་རྣམས་རང་གི་མར་བྱས་པ་ལ་ངེས་པ་བརྟན་པོ་བཙལ། གཉིས་པ་མ་དེ་དག་གི་བཀའ་དྲིན་དྲན་པ་ལ། སེམས་ཅན་ཐམས་ཅད་མར་གྱུར་པར་ངེས་པ་རྙེད་རྗེས་དང་པོར་ཚེ་འདིའི་མ་ལ་དམིགས་ནས་མའི་རྣམ་པ་གསལ་པོ་ཞིག་བསམ་ལ། འདིས་ཚེ་འདིར་མ་ཟད་འཁོར་བ་ཐོག་མ་མེད་པ་ནས་བདག་གི་མ་བགྲང་ལས་འདས་པ་བྱེད་པ་ལན་འགའ་བསམ། མ་བྱས་པའི་དུས་སུ་གནོད་པ་ཀུན་ལས་བསྐྱབས། ཕན་བདེ་ཐམས་ཅད་བསྒྲུབས།ཁྱད་པར་དུ་ཚེ་འདི་ལའང་དང་པོར་མངལ་དུ་ཡུན་རིང་པོར་བཟུང་།བཙས་དུས་ཤའི་དྲོད་ལ་བཅར། སོར་མོ་བཅུའི་ཁ་ལ་གཡེངས། ནུ་ཞོ་བསྣུན།ཁ་ཡིས་ནོར་བུ་ཞེས་བསྟོད། སྣབས་ཁས་ཕྱིས། མི་གཙང་བ་ལག་གིས་ཕྱིས།བུ་ན་བ་ལས་མ་རང་ཉིད་ན་བ་འདོད། བུ་འཆི་བ་ལས་རང་འཆི་ན་དགའ་བ་སོགས་མདོར་མ་རང་གིས་ཤེས་ཚད་དང་ནུས་ཚད་ཀྱིས་བུ་ལ་ཕན་བདེ་གང་ཡིན་སྒྲུབ། གནོད་པ་དང་སྡུག་བསྔལ་སེལ་བར་བྱེད་པའི་ཚུལ་རྣམས་ལ་རྩེ་གཅིག་སེམས་པའོ།།དེ་ལྟར་བསྒོམས་ནས་དྲིན་དྲན་པའི་བློ་ཚིག་ཙམ་མིན་པ་སྐྱེས་ན། དེ་ནས་ཕ་ལ་སོགས་པའི་མཛའ་བཤེས་གཞན་ལ་ཡང་མར་ཤེས་པར་བྱས་ལ་བསྒོམ། དེ་ནས་བར་མ་རྣམས་མར་ཤེས་པར་བྱས་ལ་སྒོམ།བར་མ་ལ་མཛའ་བཤེས་འདྲ་བའི་བློ་སྐྱེས་ན་དེ་ནས་དགྲ་རྣམས་ཀྱང་མར་ཤེས་པར་བྱས་ལ་སྒོམ། དེ་ལ་མ་དང་འདྲ་བའི་བློ་སྐྱེས་ན་སེམས་ཅན་ཐམས་ཅད་ལ་མར་ཤེས་པ་སྔོན་དུ་བཏང་ལ་རིམ་གྱིས་རྒྱ་ཇེ་ཆེ་ཇེ་ཆེར་བཏང་ལ་བསྒོམ། དེ་བཞིན་མར་མ་བཟོས་པའི་སྐབས་ན་ཡང་རང་ཅི་འདྲ་ཕོ་རྒོད་པོ་དང་འཇོན་པོ་ཡིན་ཡང་བཟའ་གྱོན་ཐམས་ཅད་སེམས་ཅན་ལ་བརྟེན་ནས་འབྱུང་དགོས་པ་དང་། མིར་སྐྱེ་བའི་རྒྱུ་དགེ་བ་བཅུ་བསག་པ་དང་། རབ་ཏུ་བྱུང་བའི་དགེ་ཚུལ་སློང་གི་སྡོམ་པ་སྲུང་བ་སོགས་ཀྱང་སེམས་ཅན་ལ་བརྟེན་པ་ཤ་སྟག་ཡིན་པས།རང་ཉིད་ཀྱི་མི་ལུས་ཐོབ་པ་འདིའང་སེམས་ཅན་ལ་བརྟེན་ནས་བྱུང་བས་དེ་དག་གི་དྲིན་ཡིན་པ་དང་། དེ་ནས་རབ་བྱུང་བ་ཡིན་ན་རང་ཉིད་གྲྭ་པར་འགྱུར་བ་དང་དགེ་སློང་དུ་འགྱུར་བ། བླང་དོར་གྱི་གནད་ལ་ཅུང་ཤེས་པ་བྱུང་བ། བྱང་ཆུབ་ཀྱི་སེམས་བསྐྱེད་པ་སོགས་མདོར་ན་ལེགས་པ་ཐམས་ཅད་སེམས་ཅན་གྱི་བཀའ་དྲིན་ལས་བྱུང་བ་ཡིན་པའང་བསྒོམ་མོ། །གསུམ་པ་དྲིན་ཇི་ལྟར་གཟོ་བ་ཞེ་ན། དེ་ལྟར་སྐྱེ་ཤི་འཕོས་པས་ངོ་མ་ཤེས་པ་ཙམ་མ་གཏོགས་སེམས་ཅན་ཐམས་ཅད་བདག་གི་མར་བྱས་མྱངས་བས་བདག་གིས་མ་དྲིན་ཅན་དེ་དག་སྡུག་བསྔལ་ཞིང་སྐྱབས་མེད་པར་གཙིགས་མེད་དོར་ནས་རང་ཉིད་འཁོར་བ་ལས་ཅི་ཐར་བྱས་ན་དེ་ལཁྲེལ་ཆུང་བ་མེད་ཅིང་། བདག་གི་ཚུལ་དང་ཡང་ག་ལ་མཐུན་སྙམ་ནས་དྲིན་ལན་འཇལ་བའི་ཁུར་གཟུང་། མ་དེ་རྣམས་ཉོན་མོངས་པའི་གདོན་གྱིས་སེམས་རྣལ་དུ་གནས་པ་དཀྲུགས་པས་ཤེས་པ་ལ་རང་དབང་མ་ཐོབ་པས་ནི་སྨྱོ། མངོན་མཐོ་དང་ངེས་ལེགས་ཀྱི་ལམ་ལ་ལྟ་བའི་མིག་དང་ནི་བྲལ། ཡང་དག་པའི་དགེ་བའི་བཤེས་ཀྱི་ལོང་ཁྲིད་ནི་མེད། སྐད་ཅིག་རེ་རེ་ཞིང་འདོད་པ་དང་ལག་ལེན་ཕྱིན་ཅི་ལོག་ཏུ་བྱེད་པའི་ཉེས་སྤྱོད་ཀྱིས་གོམ་པ་རྡེག་འཆའ།སྤྱིར་འཁོར་བ་དང་། ཁྱད་པར་ངན་འགྲོའི་གཡང་ས་ལ་ལྷུང་པ་མཐོང་ན།མ་དེས་ཀྱང་བུ་ལ་རེ་དགོས་ལ། བུ་ལ་ཡང་མ་དེ་འདོན་པ་འབབ་པས། ཉམ་ཐག་པའི་མ་འདི་དག་འཁོར་བ་ལས་ངེས་པར་འདོན་ཞིང་ཐར་བ་མྱ་ངན་ལས་འདས་པའི་བདེ་བ་ལ་འགོད་པའི་དྲིན་གཟོ་བ་བྱའོ་སྙམ་པའོ། །མར་ཤེས་དྲིན་དྲན་དྲིན་གཟོ་གསུམ་གྱི་འབྲས་བུ་ནི་ཡིད་འོང་བྱམས་པ་སྐྱེ་པའོ། །
ལན།བྱམས་པ་ཙམ་ནི་རང་གིས་གཅེས་ཉར་བྱེད་པའི་ཁྱི་སོགས་ལ་བྱམས་པོ་བྱེད་པའི་བསམ་བློ་ལྟ་བུ་དང་། ཡིད་འོང་བྱམས་པ་ནི་བུ་གཅིག་ལས་མེད་པའི་ཨ་མས་རང་གི་བུ་ལ་ཧ་ཅང་རྩ་ཆེན་བྱེད་པའི་བསམ་བློ་ལྟ་བུ་ལའོ། །
ལན། བྱམས་པ་སྒོམ་པའི་དམིགས་པ་ནི་བདེ་བ་དང་མི་ལྡན་པའི་སེམས་ཅན་ཐམས་ཅད་དང་། རྣམ་པ་ནི་བདེ་བ་དང་ཕྲད་ན་ཅི་མ་རུང་སྙམ་པ་དང་ཕྲད་པར་གྱུར་ཅིག་སྙམ་པ་དང་ཕྲད་པར་བྱའོ་སྙམ་པའོ། །སྒོམ་ཚུལ་ནི་སེམས་ཅན་ཐམས་ཅད་ལ་ཟག་བཅས་དང་ཟག་མེད་ཀྱི་བདེ་བས་ཕོངས་ལུགས་རྣམས་ཡང་ཡང་བསམ་པར་བྱ་སྟེ་དེ་གོམས་ན་བདེ་བ་དང་ཕྲད་འདོད་ངང་གིས་འབྱུང་ངོ་། །སྒོམ་པའི་རིམ་པ་ནི་དང་པོ་མཛའ་བཤེས།དེ་ནས་བར་མ། དེ་ནས་དགྲ། དེ་ནས་སེམས་ཅན་ཐམས་ཅད་ལ་རིམ་པ་བཞིན་དུ་བསྒོམ་དགོས།·བྱམས་པ་སྒོམ་པའི་ཕན་ཡོན་ནི་ཏིང་ངེ་འཛིན་གྱི་རྒྱལ་པོ་ལས་དངོས་པོ་ཤིན་ཏུ་རྒྱ་ཆེ་བས། ཡུལ་མཐར་ཐུག་པའི་ཞིང་ལ་དུས་རྟག་ཏུ་མཆོད་པ་བྱེད་པ་ལས་བསོད་ནམས་ཆེས་ཆེ་བར་གསུངས་པ་དང་། ཚེ་འདིར་ལྷ་མི་ཐམས་ཅད་བྱམས་ཤིང་ངང་གིས་དབང་དུ་འདུ་བ་དང་། རྒྱལ་བས་ཀྱང་བདུད་སྡེ་བྱམས་པའི་སྟོབས་ཀྱིས་ཕམ་པར་མཛད་པ་ལྟར་མི་དང་མི་མིན་གྱི་གནོད་པས་མི་ཚུགས་པའི་བསྲུང་བ་མཆོག་ཏུ་འགྱུར་བ་དང་། ལུས་དང་སེམས་ལ་བདེ་དགའ་མང་བ་དང་། དུག་དང་མཚོན་གྱིས་གནོད་པ་མེད་པ་དང་། འདོད་དོན་ཐམས་ཅད་འབད་མེད་དུ་འགྲུབ་པ་དང་། ཕྱི་མར་ཚངས་པའི་འཇིག་རྟེན་དུ་སྐྱེ་བ་སྟེ་བྱམས་ཆོས་ཡོན་ཏན་བརྒྱད་འཐོབ་པ་གསུངས་པ་སོགས་མང་ངོ་། །ཡིད་འོང་བྱམས་པའི་རྒྱུ་ནི་མར་ཤེས་དྲིན་དྲན་དྲིན་གཟོ་གསུམ་ཡིན་ལ། དེ་གསུམ་པོ་ལ་མྱོང་བ་བཟང་པོ་ཐེབས་ཡོད་ན་ཡིད་འོང་བྱམས་པ་རང་ཤུགས་ཀྱི་ཐོན་པའོ། །
ལན། ཐེག་ཆེན་གྱི་གྲལ་དུ་ཚུད་དགོས་ན་འགྲོ་བ་མ་ལུས་སྒྲོལ་བའི་ཁུར་འཁྱེར་དགོས།ཁུར་དེ་ཁྱེར་ཐུབ་མིན་ནི་སྙིང་རྗེ་ལ་རག་ལས་པས་སྙིང་རྗེས་ཐེག་པ་ཆེན་པོའི་རིགས་ངེས་ཤིང་ཐེག་པ་ཆེན་པོའི་ཆོས་ཀྱི་མགོ་དང་སངས་རྒྱས་ཀྱི་ཉེར་རྒྱུ། བྱང་ཆུབ་སེམས་ཀྱི་ས་བོན་ལྟ་བུ་ཡིན་པ་དང་། སྙིང་རྗེའི་སེམས་དེ་ལན་ཅིག་སྐྱེས་ནས་ལས་ལ་ཞུགས་ཀྱང་སེམས་ཅན་གྲངས་མང་ཞིང་བྱེད་ངན་པས་སྒྲོལ་དཀའ་བ་ལ་ཞུམ་སྟེ་ཐེག་དམན་པར་ལྷུང་བ་ལ་སྙིང་རྗེ་ཆེན་པོ་ལན་ཅིག་མིན་པ་ཇེ་འཕེལ་དུ་གོམས་པར་བྱས་པས་རང་གི་བདེ་སྡུག་ལ་མི་ལྟ་ཞིང་གཞན་དོན་ལ་མི་སྐྱོ་བས་ཚོགས་ཐམས་ཅད་བདེ་བླག་ཏུ་རྫོགས་པར་བྱེད་པ་དང་། སངས་རྒྱས་རྣམས་འབྲས་བུ་བརྙེས་ཚེ་ཡང་ཞི་བ་ལ་མི་གནས་པར་ནམ་མཁའ་ཇི་སྲིད་དུ་འགྲོ་བའི་དོན་མཛད་པ་ཡང་སྙིང་རྗེ་ཆེན་པོའི་མཐུ་ཡིན། དེར་བརྟེན་སྙིང་རྗེ་ནི་ཐོག་མར་ཐེག་ཆེན་དུ་ངེས་པར་བྱེད་པ་དང་། བྱང་ཆུབ་ཏུ་སེམས་བསྐྱེད་པའི་རྩ་བར་གྱུར་བས་ལོ་ཏོག་ལ་ས་བོན་ལྟ་བུ་གལ་ཆེ་བ་དང་། བར་དུ་རྒྱལ་སྲས་ཀྱི་སྤྱོད་པར་མི་ཞུམ་པའི་བརྩོན་འགྲུས་སྐྱེད་པས་ལོ་ཏོག་ལ་ཆུ་ལུད་ལྟ་བུ་གལ་ཆེ། ཐ་མར་སངས་རྒྱས་ཐོབ་ནས་ཀྱང་གཞན་དོན་འཕྲིན་ལས་རྒྱུན་མི་ཆད་པར་བྱེད་པས་འབྲས་བུ་ལོངས་སྤྱད་པ་ལྟ་བུ་གལ་ཆེ་བ་བཅས་མདོར་ན་སངས་རྒྱས་པར་ཐོག་ཐ་བར་གསུམ་དུ་སྙིང་རྗེ་ཤིན་ཏུ་གལ་ཆེ་བས་སྙིང་རྗེ་ནི་ཐེག་ཆེན་ལམ་གྱི་རྩ་བའོ། །སྙིང་རྗེ་སྒོམ་པའི་དམིགས་པ་ནི་སྡུག་བསྔལ་གྱིས་ཅི་རིགརེགས་པར་སྡུག་བསྔལ་བའི་སེམས་ཅན་རྣམས་སོ། །རྣམ་པ་ནི་སྡུག་བསྔལ་དེ་དག་དང་བྲལ་ན་སྙམ་པ་དང་བྲལ་བར་གྱུར་ཅིག་སྙམ་པ་དང་བྲལ་བར་བྱ་སྙམ་པའོ། །གོ་རིམ་ནི་ཐོག་མ་མཛའ་བཤེས་དང་དེ་ནས་བར་མ་དང་དེ་ནས་དགྲ་ལ། དེ་ནས་སེམས་ཅན་ཀུན་ལ་སྒོམ། སྒོམ་ཚུལ་ནི་མར་གྱུར་སེམས་ཅན་དེ་དག་འཁོར་བར་ལྷུང་ནས་སྡུག་བསྔལ་སྤྱི་དང་སོ་སོས་ཇི་ལྟར་མྱོང་བ་རྣམས་བསམ། སྡུག་བསྔལ་དེ་དག་རང་སྟེང་དུ་བསམས་ན་ངེས་འབྱུང་སྐྱེ་བའི་རྒྱུ་དང་གཞན་སྟེང་དུ་བསམས་ན་སྙིང་རྗེ་སྐྱེ་བའི་རྒྱུ་ལ་འགྲོ གཞན་ཡང་དམིགས་པའི་སྡུག་བསྔལ་བརྒྱ་རྩ་བཅུ་སོགས་སྒོམ་ཚུལ་རྒྱས་པ་ཡོད་དོ། །
ལན། སྙིང་རྗེ་ལ་དབྱེ་ན་གསུམ་ཡོད་དེ། སྙིང་རྗེ་ཙམ་དང་། སྙིང་རྗེ་ཚད་མེད། སྙིང་རྗེ་ཆེན་པོ་བཅས་ཏེ། དང་པོ་ནི་མས་བུ་ལ་དམིགས་པའི་སྙིང་རྗེ་དང་། གཉིས་པ་ནི་རང་གི་བདག་རྐྱེན་བསམ་གཏན་གྱི་དངོས་གཞི་འསྐྱེས་པའི་སེམས་ཅན་ཐམས་ཅད་སྡུག་བསྔལ་དང་བྲལ་འདོད་ཀྱི་སྙིང་རྗེ།གསུམ་པ་ནི་བྱང་ཆུབ་སེམས་དཔའི་རྒྱུད་ཀྱི་སྙིང་རྗེ་ལྟ་བུ་ཡིན། སྙིང་རྗེ་ཚད་མེད་དང་སྙིང་རྗེ་ཆེན་པོ་གཉིས་ལ་མུ་བཞི་ཡོད་དེ་སྙིང་རྗེ་ཚད་མེད་ཡིན་ལ་སྙིང་རྗེ་ཆེན་པོ་མ་ཡིན་པའི་མུ་ནི་བསམ་གཏན་གྱི་དངོས་གཞི་ཐོབ་པའི་ཉན་རང་གི་རྒྱུད་ཀྱི་སྙིང་རྗེ། སྙིང་རྗེ་ཚད་མེད་མ་ཡིན་ལ་སྙིང་རྗེ་ཆེན་པོ་ཡིན་པའི་མུ་ནི་བསམ་གཏན་གྱི་དངོས་གཞི་མ་ཐོབ་པའི་བྱང་སེམས་ཚོགས་ལམ་པའི་རྒྱུད་ཀྱི་སྙིང་རྗེ། གཉིས་ཀ་ཡིན་པའི་མུ་ནི་བྱང་སེམས་འཕགས་པའི་རྒྱུད་ཀྱི་སྙིང་རྗེ།༧གཉིས་ཀ་མ་ཡིན་པའི་མུ་ནི་མས་བུ་ལ་དམིགས་པའི་སྙིང་རྗེ་ལྟ་བུའོ། །
ལན། སེམས་ཅན་ཐམས་ཅད་སྡུག་བསྔལ་དང་བྲལ་བར་འདོད་པའི་རྣམ་པ་ཅན་གྱི་བརྩེ་བ་དེ་སྙིང་རྗེ་ཆེན་པོའི་མཚན་ཉིད་དེ། དེར་དབྱེ་ན@སེམས་ཅན་ཙམ་ལ་དམིགས་པའི་སྙིང་རྗེ་ཆེན་པོ་དང་། ཆོས་ལ་དམིགས་པའི་སྙིང་རྗེ་ཆེན་པོ། དམིགས་མེད་ལ་དམིགས་པའི་སྙིང་རྗེ་ཆེན་པོ་བཅས་གསུམ་མོ།།
ལན། བུ་ཆུང་སྙིང་དུ་ཆེས་སྡུག་པ་སྡུག་བསྔལ་བར་གྱུར་པའི་སྐབས་མ་ལ་བུ་དེ་སྡུག་བསྔལ་དང་འབྲལ་འདོད་པའི་སྙིང་རྗེ་ཇི་ཙམ་སྐྱེ་བ་དེ་ཙམ་གྱི་བློའི་ཚོད་ཅིག་སེམས་ཅན་ཐམས་ཅད་ལ་ཁྱད་མེད་དུ་སྙིང་རྗེ་ངང་གིས་སྐྱེ་བ་ན་སྙིང་རྗེ་ཆེན་པོའི་མཚན་ཉིད་ཚང་བར་གསུངས་སོ། །དེས་མཚོན་ནས་མ་དེ་ལ་བུ་ནད་སོགས་སྡུག་བསྔལ་མེད་པའི་བདེ་བ་དང་ལྡན་འདོད་ཅི་ཙམ་སྐྱེ་བ་དེའི་ཚོད་ཅིག་སེམས་ཅན་ཐམས་ཅད་ལ་ཁྱད་མེད་དུ་སྐྱེ་བ་ན་བྱམས་པ་ཆེན་པོའི་ཚད་དུ་ཤེས་དགོས་སོ།
ལན། དེ་གཉིས་ལ་ཁྱད་པར་ཆེན་པོ་ཡོད་དེ། གཞན་སེམས་ཅན་སྡུག་བསྔལ་གྱིས་མནར་བ་མཐོང་སྐབས་སྙིང་རྗེ་སྐྱེས་ནས་དེ་ལས་ཐར་ན་ཅི་མ་རུང་སྙམ་པ་དེ་ལ་སྙིང་རྗེ་སྟེ་བྲལ་འདོད་ཀྱི་སྙིང་རྗེ་ཡང་ཟེར། སྙིང་རྗེ་དེ་རིགས་ནི་དགྲ་བཅོམ་པ་ལའང་ཡོད། དངོས་སུ་བསྐྱབ་རྒྱུའི་སེམས་ཐག་བཅད་པའི་བློ་ཡོད་པ་དེ་ལ་སྙིང་རྗེ་ཆེན་པོ་སྟེ་སྐྱབས་འདོད་ཀྱི་སྙིང་རྗེ་ཡང་ཟེར། སྙིང་རྗེ་ཆེན་པོའམ་སྡུག་བསྔལ་ལས་སྐྱོབ་འདོད་ཀྱི་སྙིང་རྗེ་ནི་ཐེག་ཆེན་ཐུན་མོང་མ་ཡིན་པའི་སྙིང་རྗེ་ཡིན་ཕྱིར་སྐབས་འདིར་བསྐྱེད་བར་བྱ་བའོ། །
ལན། དེ་ལྟར་བཏང་སྙོམས་ཀྱི་ཞིང་ས་བདེ་བ་ལ་བྱམས་པའི་ཆུས་གཤེར་ནས་སྙིང་རྗེའི་ས་བོན་བཟང་པོ་འདེབས་པས་ལྷག་བསམ་དང་སེམས་སྐྱེད་ཀྱི་འབྲས་བུ་ལེགས་པ་སྟེ་སེམས་ཅན་བདེ་བ་དང་ཕྲད་འདོད་ཀྱི་བྱམས་པ་དང་སྡུག་བསྔལ་དང་བྲལ་བ་འདོད་པའི་སྙིང་རྗེ་སྐྱེད་པའི་མི་ཆོག་པ་དེ་དག་ལ་བདེ་བ་སྒྲུབ་པ་དང་སྡུག་བསྔལ་སེལ་བའི་ཁུར་ཆེ་བདག་གིས་འཁྱེར་བའོ་སྙམ་པའི་ཐེག་ཆེན་པ་ལ་མ་གཏོགས་ཉན་རང་སོགས་ལ་མེད་པའི་སྙིང་སྟོབས་ཀྱི་བསམ་པ་སྟེ་ལྷག་པའི་བསམ་པ་སྐྱེད། དེ་ལྟར་སྙིང་རྗེར་བརྟེན་ནས་འགྲོ་བ་སྒྲོལ་བའི་བློ་སྐྱེས་པ་ན་ད་ལྟར་རང་གིས་ནི་སེམས་ཅན་གཅིག་གི་དོན་ཡང་རྫོགས་པར་བྱ་མི་ནུས་ལ་དགྲ་བཅོམ་དག་གིས་ཀྱང་དེ་དག་ཐམས་ཅད་མཁྱེན་པར་འགོད་མི་ནུས་པས་དོན་ཐམས་ཅད་རྫོགས་པ་ནུས་པ་ནི་སངས་རྒྱས་ཁོ་ན་ཡིན་པར་ཤེས་ནས་སེམས་ཅན་དོན་དུ་རང་ཉིད་སངས་རྒྱས་པར་འདོད་པའི་བྱང་ཆུབ་ཀྱི་སེམས་བསྐྱེད་པའོ། །སྙིང་རྗེ་དང་བྱམས་པ་ནི་དཔེར་ན་མི་ཞིག་གཡང་ལ་ལྷུང་བ་མཐོང་བར་མ་བཟོད་ནས་དེ་འདོན་མཁན་ཞིག་བྱུང་ན་ཅི་མ་རུང་སྙམ་པ་ལྟ་བུ་དང་མཚུངས་ལ། ལྷག་བསམ་ནི་དེ་ལྟར་མ་བཞག་པར་རང་གིས་གཡང་ལས་འདོན་རྒྱུར་ཐག་བཅད་པ་དང་མཚུངས།ལྷག་བསམ་འདི་དང་དྲིན་གཟོའི་སྐབས་ཀྱི་ཁུར་ཁྱེར་ལུགས་གཉིས་ལ་ཚོང་པས་ནོར་རྫས་ཉོ་བར་རྩོམ་པ་དང་།ཚོང་ཐག་བཅད་པ་བཞིན་གྱི་བློ་ཐག་བཅད་པ་དང་། མ་བཅད་པའི་ཁྱད་པ་ཡོད་པ་གསུངས།།
ལན། བདག་གཞན་བརྗེ་བ་ནི་་རང་ལ་གཅེས་པར་འཛིན་པ་དང་གཞན་ཡལ་བར་འདོར་བའི་བློ་གཉིས་གོ་ས་བརྗེས་ནས་གཞན་ལ་རང་ལྟར་གཅེས་པར་འཛིན་པ་དང་རང་ལ་གཞན་ལྟར་ཡལ་བར་འདོར་བའི་བློ་སྐྱེས་པའོ། །གཞན་དེ་ལ་ངའོ་སྙམ་པ་དང་། གཞན་དེའི་མིག་སོགས་ལ་ངའིའོ་སྙམ་པའི་བློ་སྦྱོང་བ་ནི་མ་ཡིན་ནོ། །བདག་གཞན་བརྗེ་བའི་བློ་དེ་སྐྱེས་པ་ལ་གེགས་གཉིས་ཡོད་དེ། གཅིག་ནི་རང་དང་གཞན་གྱི་བདེ་སྡུག་གི་རྟེན་བདག་དང་གཞན་གཉིས་སྔོན་པོ་སེར་པོ་ལྟར་སོ་སོར་རིས་སུ་བཅད་ནས་གྲུབ་པར་འཛིན་ཅིང་དེ་ནས་དེ་ལ་བརྟེན་པའི་བདེ་སྡུག་ལའང་འདི་ནི་ངའི་ཡིན་པས་བསྒྲུབ་པའམ་བསལ་བར་བྱའོ་འདི་ནི་གཞན་གྱི་ཡིན་པར་སྙམ་ནས་ཡལ་བར་དོར་བའོ། །དེའི་གཉེན་པོར་བདག་དང་གཞན་ངོ་བོ་ཉིད་ཀྱིས་སོ་སོར་རིས་སུ་ཆད་མེད་དེ་ཕ་རི་ལ་འདི་ངོས་ནས་ཕ་རིའི་བློ་སྐྱེ་ཡང་ཕ་རིར་སོང་ན་ཚུར་རིའི་བློ་སྐྱེ་བ་བཞིན་ཕན་ཚུན་ལྟོས་ནས་བདག་ལ་གཞན་གྱི་བློ་སྐྱེ་བ་དང་། གཞན་ལ་བདག་གི་བློ་སྐྱེ་བ་ཡིན་པར་ཤེས་དགོས། ཅིག་ཤོས་ནི་གཞན་གྱི་སྡུག་བསྔལ་གྱིས་བདག་ལ་མི་གནོད་པས་དེ་སེལ་བའི་དོན་དུ་མི་འབད་དོ་སྙམ་པའི་གེགས་ཏེ། དེ་བསལ་བ་ལ་དེ་ལྟ་ན་རྒས་པའི་ཚེ་སྡུག་བསྔལ་ལ་དོགས་ནས་གཞོན་དུས་ནོར་གསོག་པ་མེད་པར་འགྱུར་ཏེ་རྒས་པའི་སྡུག་བསྔལ་གྱིས་གཞོན་པ་ལ་མི་གནོད་པས་སོ། །བདག་གཞན་བརྗེ་བའི་དགོས་པ་ནི་རང་གི་བདེ་བ་ལ་མི་ལྟ་བར་གཞན་གྱི་སྡུག་བསྔལ་བསལ་བའི་དོན་དུ་འཇུག་པའོ། །རྒྱུ་འབྲས་མན་ངག་བདུན་གྱི་སྒོ་ནས་བློ་སྦྱང་བ་ལ་བདག་གཞན་མཉམ་བརྗེའི་སྒོ་ནས་བློ་སྦྱོང་བ་མི་ཚང་ལ།བདག་གཞན་མཉམ་བརྗེའི་སྒོ་ནས་བློ་སྦྱོང་བ་ལ་རྒྱུ་འབྲས་མན་ངག་བདུན་གྱིས་བློ་སྦྱོང་བ་ཚང་ནས་ཡོད་ཅེས་གསུངས་སོ། །
ལན།སྤྱོད་འཇུག་ལས། འཇིག་རྟེན་སྡུག་བསྔལ་ཇི་སྙེད་པ།།དེ་ཀུན་བདག་བདེ་འདོད་ལས་བྱུང་། །ཞེས་པ་ལྟར། རང་ལ་མི་འདོད་པ་གང་བྱུང་བ་ཐམས་ཅད་རང་གཅེས་འཛིན་ལས་བྱུང་བ་ཡིན་ཏེ། མཚོན་དང་། དུག་དང་།ལྷ་ཀླུ་སོགས་མི་མ་ཡིན་གྱི་གནོད་པ་དང་། དམྱལ་བ་ཡི་དྭགས་དུད་འགྲོ་སོགས་སུ་སྐྱེ་བའང་རང་བདེ་ཐབས་ཀྱི་ཁེ་ཞིག་ཐོབ་པའི་རེ་བ་བྱས་ནས་གཞན་གྱི་སྲོག་གཅོད་པ་དང་། སེར་སྣ་བྱས་པ། གཞན་ཁྱད་དུ་གསོད་པ་སོགས་ཀྱི་སྐྱོན་ཡིན།དེ་བཞིན་དུ་ད་ལྟ་རླུང་མཁྲིས་བད་ཀན་སོགས་ན་ཚ།དགྲའི་འཇིགས་པ་སོགས་ཐམས་ཅད་རང་གཅེས་པར་བཟུང་ནས་ཟས་ཀྱི་ཚོད་མ་ཟིན་པ་སོགས་དང་། ལྟོ་གོས་གཏམ་གསུམ་བློས་མ་ཐོངས་པ་དང་ནད་མ་ཐེག་པའི་སྐྱོན་ཁོ་ན་ཡིན་ཞིང་། མཐོ་ས་ནས་འཇིག་རྟེན་གྱི་རྒྱལ་བློན་དང་རྒྱལ་ཁབ་ཕན་ཚུན་འཐབ་པ་ནས་དམའ་ས་ནས་འབངས་མི་ཁྱིམ་ཚང་སོགས་མི་མཐུན་པ་དང་། གྲྭ་རྐྱང་ཕན་ཚུན་འཐབ་པ་ཚུན་ཆད་རང་གཅེས་པར་བཟུང་བའི་སྐྱོན་ཏེ། གཅེས་འཛིན་མ་བྱས་པར་ང་ལ་ཁྱད་པར་མེད་ཅིང་ཁྱོད་གང་དགའ་གྱིས་ཟེར་བ་ཞིག་བྱུང་ན། སྔ་མའི་སྐྱོན་དེ་དག་ཐམས་ཅད་མི་འབྱུང་། རྐུན་མ། ཇག་པ། ཐ་ན་བྱི་བས་རྩམ་པ་ཁུག་མ་ལ་བུ་ག་ཕུག་པ་ལ་མི་བདེ་བ་བྱུང་བ་ཚུན་ཆད་ཀྱང་རང་གཅེས་འཛིན་གྱིས་བྱས། དུག་གིས་ཤི་བ་དང་། ཟས་མ་འཕྲོད་ནས་ཤི་བ་དེ་དག་ཀྱང་རང་གཅེས་པར་བཟུང་ནས་ཟས་མི་ཟ་དགུ་ཟ་མང་པོ་ཟོས་པ་ལས་བྱུང་བའི་ལན་ཡིན་པས་དུག་གིས་བསད་པ་མ་ཡིན་ལ། བདག་གཅེས་འཛིན་གྱིས་བསད་པ་ཡིན།མདོར་ན་བདག་གཅེས་པར་འཛིན་པ་ནི་རྒུད་པ་ཐམས་ཅད་ཀྱི་སྒོ་ཡིན་པཔ་དང་། དེར་མ་ཟད། བདག་གཅེས་འཛིན་ནི་མཐོ་རིས་དང་ཐར་བའི་སྲོག་གཅོད་པའི་བཤན་པ་ལྟ་བུ་དང་། དུག་གསུམ་གྱི་རྐྱལ་བ་ཁུར་ནས་དགེ་བའི་ལོ་ཏོག་བརྐུ་བའི་ཆོམ་རྐུན་ལྟ་བུ། མ་རིག་པའི་ཞིང་ས་ལ་ལས་ངན་པའི་ས་བོན་བཏབ་ནས་འཁོར་བའི་ལོ་ཏོག་འགྲུབ་པར་བྱེད་པའི་སོ་ནམ་མཁན་ལྟ་བུ། མདའ་མདུང་གྲི་ཁ་འཐབ་པའི་དཀྱིལ་ནས་ཁེ་ཞིག་ཐོབ་ཏུ་རེ་བའི་བརྣབ་སེམས་མཁན། གྱོང་འདུག་ན་བླ་མ་མཁན་པོ་ཕ་མ་ཚུན་ཆད་ཀྱི་ཐོག་ཏུའང་གཡུག་ཕོད་པའི་ཁྲེལ་མེད་གཞུང་ངན་པོ། ཐོག་མེད་ནས་ལེགས་པའི་ཡོན་ཏན་གང་གིའང་དོན་མ་གྲུབ་པའི་སྒྲེན་མོ་ལག་སྟོང་ཅན། རེ་དོགས་མེད་པ་ལ་རེ་དོགས་བྱེད་མཁན། མཐོ་མཉམ་དམན་གསུམ་ལ་ཕྲག་དོག་དང་འགྲན་སེམས་ཁྱད་གསོད་བྱེད་ཅིང་། བསྟོད་ན་དྲེགས་ཤིང་སྨད་ན་ཁྲོ་བ།འཇིག་རྟེན་གྱི་མི་ལེགས་པ་ཐམས་ཅད་འགུག་མཁན། མི་དགེ་ཐམས་ཅད་ཀྱི་འབྱུང་ཁུངས། ཐོག་མེད་ནས་རང་ཉིད་སྡུག་བསྔལ་ལ་སྦྱོར་མཁན་ཕུང་བྱེད་འུག་པའི་མགོ་ཅན་དང་འདྲའང་རང་གཅེས་འཛིན་ཡིན་པ་སྟེ་འདི་ནི་ཉེས་པ་ཀུན་གྱི་རྩ་བ་ལྟ་བུ་ཡིན་པས་འདི་དགྲར་བལྟས་ཏེ་སྤོང་ཐབས་བྱ་དགོས་པའོ།།
ལན།སྤྱོད་འཇུག་ལས། འཇིག་རྟེན་བདེ་བ་ཅི་སྙེད་པ།།དེ་ཀུན་གཞན་བདེ་འདོད་ལས་བྱུང་།།ཞེས་པ་ལྟར་འཁོར་བའི་ཕུན་ཚོགས་ཐམས་ཅད་གཞན་གཅེས་འཛིན་ལས་བྱུང་སྟེ། གཞན་གྱི་སྲོག་ལ་གཅེས་པར་བཟུང་ནས་སྲོག་གཅོད་མ་བྱས་པས་སྲོག་གཅོད་སྤངས་པའི་དགེ་བའི་འབྲས་བུ་རྣམས་སྨིན་ཏེ་བདེ་འགྲོ་དང་ཚེ་རིང་བ་སོགས་འབྱུང་།།གཞན་གཅེས་པར་བཟུང་ནས་སྦྱིན་པ་བཏང་བ་དང་མ་བྱིན་ལེན་པ་སྤངས་པ་སོགས་ཀྱིས་འབྱོར་པ་ཆེ་བ་སོགས་བསྐྱེད། མདོར་ན། མང་དུ་བཤད་ལྟ་ཅི་ཞིག་དགོས།།བྱིས་པ་རང་གི་དོན་བྱེད་ཅིང་། །ཐུབ་པས་གཞན་གྱི་དོན་མཛད་པ། །འདི་གཉིས་ཀྱི་ནི་ཁྱད་པར་ལྟོས།།ཞེས་པ་ལྟར། སྟོན་པ་དང་རང་གཉིས་དང་པོར་འཁོར་བར་འཁྱམས་པ་འདྲ་མཉམ་ཡིན་ཡང་། ཐུབ་པ་མཆོག་དེས་ནི་སྔོན་སྐབས་ཤིག་ནས་གཞན་གཅེས་པར་བཟུང་བས་སྐྱོན་ཀུན་ཟད་ཡོན་ཏན་ཀུན་རྫོགས་ཏེ་དོན་གཉིས་མཐར་ཕྱིན་ལ། རང་རེས་འཁོར་བ་ཐོག་མ་མེད་པ་ནས་རང་གཅེས་འཛིན་ཤ་སྟག་བྱས་ཏེ་ང་རང་བདེ་བ་ཞིག་དགོས་སྙམ་དུ་བརྩོན་བརྩོན་ཀྱང་། ད་ལྟ་རང་དོན་སྣེ་གཅིག་ཙམ་དང་། ཐ་ན་ངན་སོང་དུ་མི་འགྲོ་བའི་ཐབས་ཙམ་ཡང་བྱ་མ་ཐུབ་པ་ཙམ་དུ་མ་ཟད། ད་དུང་སྡུག་བསྔལ་ཁོ་ནས་མནར་བ་འདི་ལྟར་ཡིན། རང་རེས་དེ་ལས་གོ་ལྡོག་སྟེ་སྔར་ཞིག་ནས་སྟོན་པ་ཐུགས་རྗེ་ཅན་གྱི་མཛད་པ་བཞིན་བྱས་ཡོད་ན། ད་ལྟར་ང་རང་ཅག་ཀྱང་སྡུག་བསྔལ་ཀུན་ཟད་ཅིང་། བདེ་བའི་མཆོག་དང་ལྡན་ལ་གཞན་དོན་ཡང་ཕུན་སུམ་ཚོགས་པར་ཐེ་ཚོམ་མེད་མོད། འོན་ཀྱང་དེ་ལྟར་མ་བྱུང་བས་དེང་སང་གི་ཁ་སྟབས་འདི་བྱུང་བ་ཡིན། སེམས་ཅན་གྱི་ཆ་ནས་བཤད་ནའང་སེམས་ཅན་ནི་རང་གི་གནས་སྐབས་དང་མཐར་ཐུག་གི་དོན་ཐམས་ཅད་སྒྲུབ་པ་ལ་ཡིད་བཞིན་གྱི་ནོར་བུ་རིན་པོ་ཆེ་དང་འདྲ་བ་ལྟ་བུ་གཞན་གཅེས་པར་འཛིན་པ་ནི་ཕུན་སུམ་ཚོགས་པ་ཐམས་ཅད་ཀྱི་གནས་སོ། །
ལན། རང་ལ་གཞན་ལྟར་ཡལ་བར་དོར་བ་དང་གཞན་ལ་རང་ལྟར་གཅེས་པ་འཛིན་པ་བསྒྲུབ་ནུས་སམ་ཞེ་ན། བདག་གཞན་བརྗེ་བའི་བསམ་པ་གོམས་ན་བསྐྱེད་ནུས་པ་ཡིན་ཏེ། དཔེར་ན་སྔར་རང་གི་དགྲ་བྱེད་པ་མིང་ཐོས་པ་ནའང་འཇིགས་པ་སྐྱེ་བའི་མི་ཞིག་རྗེས་སུ་རང་དང་ཕན་ཚུན་མཐུན་པར་བྱས་ནས་ཤིན་ཏུ་མཛའ་བཤེས་སུ་གྱུར་པ་ན། ནམ་ཞིག་མི་དེ་རང་དང་མཉམ་དུ་མི་གནས་པ་ལྟ་བུ་བྱུང་དུས་བཟའ་བཏུང་ཡང་མི་ནུས་པ་ལྟ་བུ་སེམས་ཧ་ཅང་མི་དགའ་བ་ཆེན་པོ་སྐྱེ་བ་བཞིན། བློ་གོམས་པའི་རྗེས་བྱེད་པས་ན་ནམ་རྒྱུན་གཞན་ཟེར་ནས་ཡལ་བར་དོར་ཞིང་དེ་ཙམ་དོ་སྣང་ཆེན་པོ་མི་བྱེད་པ་བཞིན་དུ་བདག་ཡལ་བར་དོར་བ་དང་།ནམ་རྒྱུན་རང་ལ་བདག་ཟེར་ནས་ཤིན་ཏུ་གཙིགས་ཆེན་པོ་བརྩིས་པ་ནང་བཞིན་གཞན་ལ་གཅེས་པར་འཛིན་པ་ཞིག་སྐྱེ་བ་ཡིན། གལ་ཏེ་གཞན་གྱི་ལུས་འདི་ནི་རང་གི་ལུས་མ་ཡིན་པས་དེ་ལ་རང་གི་བློ་འདྲ་བ་ཞིག་ཇི་ལྟར་བསྐྱེད་དུ་རུང་སྙམ་ན། ད་ལྟའི་རང་གི་ལུས་འདིའང་གཞན་གྱི་ཆ་ཤས་ཏེ་ཕ་མའི་ཁུ་ཁྲག་ལས་གྲུབ་པ་ཡིན་ཡང་སྔོན་མ་ནས་གོམས་པའི་དབང་གིས་ངར་འཛིན་པ་སྐྱེ་བ་ལྟར།གཞན་ཕ་རོལ་པོའི་ལུས་ལའང་རང་གི་ལུས་བཞིན་གཅེས་པར་འཛིན་པ་གོམས་པར་བྱས་ན་སྐྱེ་ནུས་སོ། །དེའང་འདིར་གཞན་གྱི་ལུས་དེ་ངའི་ལུས་ཡིན་དང་། ངའི་ལུས་དེ་གཞན་གྱི་ལུས་ཡིན་ཟེར་བ་མ་ཡིན་ལ། དཔེར་ན་ངའི་ལུས་ལ་ང་ཡིན་ཟེར་བ་མ་ཡིན་པར་བདག་གི་བ་ཡིན་ཞེས་བརྗོད་པ་ཡིན་པ་བཞིན་གཞན་གྱི་ལུས་ཀྱང་གཞན་གྱི་ལུས་ཡིན་ལ་རང་གིས་ལུས་མ་ཡིན་མོད། འོན་ཀྱང་གཞན་ཟེར་བ་དེ་བདག་གི་ཕན་དོན་སྒྲུབ་བྱེད་ཀྱི་ཡུལ་ཏེ་རང་ལ་གནས་སྐབས་མཐར་ཐུག་གི་ལེགས་ཚོགས་ཐམས་ཅད་འབྱུང་བའི་ཡུལ་དུ་མཐོང་བ་ཡོང་དུས། དེ་ལའང་བདག་གི། ང་ཡི་ཞེས་པ་གཅེས་ཤིང་ཕངས་པའི་བློ་སྐྱེ་བ་ཡིན་ཏེ། དཔེར་ན་བདག་གི་ལུས་འདི་ཐོག་མ་ཕ་མའི་ལུས་ལས་བྱུང་བས་གཞན་གྱི་ཆ་ཤས་ཡིན་ཡང་དེ་རང་གི་རྣམ་པར་ཤེས་པའི་རྒྱུན་བརྟེན་ས་ཞིག་ཏུ་ཆགས་འདུག་ཡོད་པས་ངའི་ལུས་ཟེར་ནས་ཐོག་མ་མེད་པ་ནས་རང་ལ་ཡོད་པའི་སྣང་བ་སྐྱེ་བཞིན་ཡོད་པ་དེ་བཞིན་གཞན་སེམས་ཅན་ཐམས་ཅད་ཀྱང་ངའི་ལེགས་ཚོགས་ཐམས་ཅད་འབྱུང་བའི་ཞིང་དང་ཕན་དོན་མ་ལུས་པར་འབྱུང་བའི་ཞིང་སྟེ་ངའི་ནོར་བུ་ཡིན་བསམ་པ་ལྟ་བུ་གཙིགས་ཆེན་དང་རྩ་ཆེན་བྱེད་པའི་བློ་གོམས་ན་ཡོང་ནུས་པའོ།།
ལན། བདག་གཞན་བརྗེ་བའི་བློ་འཆར་སླ་བའི་ཆེད་དུ་གཏོང་ལེན་མཛད་པ་ལ། རང་གི་མ་མདུན་དུ་གསལ་བ་བཏབ་སྟེ་དེ་ལ་དམིགས་པའི་སྙིང་རྗེ་དྲག་པོ་དང་བཅས་པའི་སྒོ་ནས་རང་གི་སྣ་བུག་གཡས་ནས་རླུང་སངས་ཀྱིས་བུས་པ་དང་མཉམ་དུ་རང་རྒྱུད་ལ་ཡོད་པའི་དགེ་བ་དང་བདེ་བ་ཐམས་ཅད་རླུང་གི་རྟ་ལ་ཞོན་ཏེ་མདུན་གྱི་མ་དེའི་སྣ་བུག་གཡོན་པ་ནས་ཞུགས་ཏེ་ལུས་སེམས་ཐམས་ཅད་ལ་ཁྱབ་པས་བདེ་བ་ཁྱད་པར་ཅན་དང་ལྡན་པར་བསམ། རང་གི་སྣ་བུག་གཡོན་པ་ནས་རླུང་རྔུབ་པ་དང་མཉམ་དུ་མ་དེའི་སྡིག་སྒྲིབ་དང་སྡུག་བསྔལ་ཐམས་ཅད་རླུང་གིས་དྲངས་ཏེ་སྙིང་གི་ནང་དུ་ནག་ཕུང་ངེར་བྱུང་བ་དང་། མ་དེ་སྡུག་བསྔལ་ཐམས་ཅད་དང་བྲལ་བའི་བདེ་བ་དང་ལྡན་པར་བྱས་སོང་སྙམ། དེ་ལྟར་སྤེལ་མའི་ཚུལ་དུ་ཡང་ཡང་སྦྱང་། དེ་ནས་ཚེ་འདིའི་ཕ་དང་ཉེ་དུ་བར་མ་དགྲ་བོ་སོགས་འགྲོ་བ་རིགས་དྲུག་སོ་སོར་སྦྱང་། དེ་ལྟར་བྱས་ན་ད་ལྟ་རང་རེ་ལ་དེ་ཙམ་གྱི་བློ་ནུས་ཆེན་པོ་མེད་ཀྱང་གོམས་པའི་དབང་གིས་རིམ་བཞིན་ཟས་གོས་གནས་མལ་ནས་བཟུང་མགོ་བོ་དང་རྐང་ལག་སོགས་གཏོང་བ་ལའང་འཇིགས་པ་མེད་ཞིག་འོང་བ་ཡིན་གསུངས་སོ། །སྙིང་རྗེའི་དམིགས་པར་བརྟེན་ནས་ལེན་པ་དང་བྱམས་པའི་དམིགས་པར་བརྟེན་ནས་གཏོང་བ་སྦྱོང་དགོས་ཤིང་སྒོམ་བའི་དུས་བྱམས་པ་སྔོན་དང་སྙིང་རྗེ་རྗེས་ལ་སྐྱེ་བ་ཡིན་མོད་འདིར་གཏོང་ལེན་བྱེད་པའི་གོ་རིམ་དུ་ལེན་པ་དང་པོ་དང་། གཏོང་བ་གཉིས་པ་བྱས་ནས་བསྒོམ་དགོས་གསུངས་སོ།
ལན། བྱང་ཆུབ་སེམས་དཔའི་བློ་སྦྱོང་བའི་སྐབས་ཀྱི་སྟོབས་ལྔ་ཞེས་པ་ནི་དཀར་པོ་ས་བོན་གྱི་སྟོབས། གོམས་པའི་སྟོབས། འཕེན་པའི་སྟོབས།རྣམ་པར་སུན་འབྱིན་པའི་སྟོབས། སྨོན་ལམ་གྱི་སྟོབས་བཅས་ཡིན།སྟོབས་ལྔ་པོ་དེ་དག་ལ་ཚེ་འདིའི་སྟོབས་ལྔ་དང་འཆི་ཁའི་སྟོབས་ལྔ་གཉིས་ཡོད། དང་པོ་ཚེ་འདིའི་སྟོབས་ལྔ་ལས་དཀར་པོ་ས་བོན་གྱི་སྟོབས་ནི་བྱང་ཆུབ་སེམས་འཕེལ་བའི་ཕྱིར་དུ་སྦྱོར་ཆོས་སོགས་ཀྱི་སྒོ་ནས་ཚོགས་བསགས་སྒྲིབ་སྦྱོང་བྱེད་པའོ། །གོམས་པའི་སྟོབས་ནི་འགྲོ་འཆག་ཉལ་འདུག་གི་སྐབས་ཀུན་ཏུ་དོན་དམ་དང་ཀུན་རྫོབ་ཀྱི་བྱང་ཆུབ་སེམས་གཉིས་འཕེལ་ཐབས་ལ་སྦྱངས་ནས་སྒྲུབ་པ་རྒྱུན་མི་ཆད་བྱེད་པ་སྟེ།བྱང་སེམས་བདག་ཉིད་ཆེན་པོ་རྣམས་ཀྱིས་ལུས་སྲོག་སྦྱིན་པར་བཏང་བ་སོགས་ཀྱང་བློ་གོམས་པ་ལས་བྱུང་བས། གོམས་ན་ཅི་ཡང་འབྱུང་སླ་བ་ཡིན། འཕེན་པའི་སྟོབས་ནི་ནངས་དུས་ཡར་ལངས་མ་ཐག་ནས་སྤྱིར་ཚེ་འདི་དང་ཡང་སྒོས་ལོ་འདི།ཁྱད་པར་དུ་དེ་རིང་གི་ཉིན་འདི་དོན་མེད་དུ་མི་གཏོང་བར་དགྲ་བོ་བདག་གཅེས་འཛིན་བཏུལ་ཏེ་དོན་ལྡན་བྱེད་སྙམ་པའི་བློ་ཤུགས་དྲག་པོ་བསྐྱེད་པའོ། །འདི་ནི་སྟོབས་གཞན་བཞི་ལས་ཀྱང་ཤིན་ཏུ་གལ་ཆེ་བ་ཡིན། རྣམ་པར་སུན་འབྱིན་པའི་སྟོབས་ནི་བདག་གཅེས་འཛིན་ནམ་སྐྱེས་པ་ན་འབུར་འཇོམས་བྱས་ཏེ་སུན་འབྱིན་པའོ། སྨོན་ལམ་གྱི་སྟོབས་ནི་ཉིན་རེའི་དགེ་བ་གང་བྱས་པ་རྣམས་ནུབ་མོ་ཉལ་ཁར་བྱང་ཆུབ་ཀྱི་སེམས་གཉིས་འཕེལ་བའི་ཆེད་དུ་བསྔོ་བའོ། །གཉིས་པ་འཆི་ཁའི་སྟོབས་ལྔ་སྟེ། འཕེན་པའི་སྟོབས་ནི་བདག་གིས་འཆི་ཁ་དང་བར་དོ་སོགས་སུའང་བྱང་ཆུབ་ཀྱི་སེམས་དང་མི་བྲལ་བར་བྱེད་སྙམ་སྟེ་འཕེན་པ་གཏོང་བའོ། །དཀར་པོ་ས་བོན་གྱི་སྟོབས་ནི་མ་འཆི་སྔོན་ལ་གང་ཆགས་ཞེན་ཆེ་བ་ལྟ་བུ་སོགས་ཅ་ལག་རྣམས་དགེ་རྩར་གཏོང་བ་སོགས་ཕར་བཅད་ཚུར་བཅད་བྱས་ནས་འཆི་དུས་ཆགས་ཞེན་བྱེད་ས་མེད་པ་བྱེད་པའོ།།སུན་འབྱིན་པའི་སྟོབས་ནི་འཆི་ཁར་བཤགས་པ་སྟོབས་ཆེན་བྱེད་པའོ།།སྨོན་ལམ་གྱི་སྟོབས་ནི་འདིར་དག་ཞིང་སོགས་ལ་སྨོན་པ་མ་ཡིན་པར་སེམས་ཅན་ཐམས་ཅད་ཀྱི་སྡུག་བསྔལ་སྡིག་སྒྲིབ་རྣམས་རང་ལ་སྨིན་པ་དང་། བྱང་ཆུབ་ཀྱི་སེམས་སྐྱེ་བའི་སྨོན་ལམ་འདེབས་པའོ།།གོམས་པའི་སྟོབས་ནི་དུས་རྒྱུན་དུ་བྱང་ཆུབ་སེམས་ལ་གོམས་འདྲིས་བྱས་ཏེ་འཆི་ཁར་ཡང་གོམས་པའི་སྟོབས་ཀྱིས་བྱང་སེམས་སྒོམ་བཞིན་པའི་ངང་ནས་འཕོ་ཐབས་བྱེད་པ་བཅས་སོ།།འཆི་ཁའི་སྟོབས་ལྔ་ལ་བློ་སྦྱོང་བ་ནི་འཆི་ཁའི་འཕོ་བ་ཐམས་ཅད་ལས་ཆེས་མཆོག་ཏུ་འགྱུར་བ་ཡིན་ནོ། །
ལན། ཚེ་འདི་ལ་སེམས་བསྐྱེད་མི་ཉམས་པར་སེམས་བསྐྱེད་པའི་ཕན་ཡོན་དྲན་པ་ལན་དྲུག་ཏུ་སེམས་བསྐྱེད་པ། སེམས་ཅན་བློས་མི་སྤོང་བ།ཚོགས་གཉིས་བསག་པ་བཅས་རྒྱུ་བཞི་བསླབ་དགོས། དང་པོ་ནི་པོ་ཏོ་བའི་ཞལ་ནས་བྱང་ཆུབ་སེམས་ཀྱི་ཕན་ཡོན་མདོར་བསྡུས་ན། ཐེག་པ་ཆེན་པོའི་རྒྱུ་ལམ་འབྲས་བུ་སངས་རྒྱས་ཀྱི་སའི་ཡོན་ཏན་ཐམས་ཅད་བྱང་ཆུབ་ཀྱི་སེམས་ལ་རག་ལས་པས། བྱང་ཆུབ་ཀྱི་སེམས་ཡོད་ན་དེ་དག་ཀུན་ཡོད་ལ། དེ་མེད་ན་དེ་དག་ཀུན་མེད་པ་ཡིན་གསུངས་པ་ལྟར་རོ། །གཉིས་པ་ནི།རྐྱེན་ཅི་ལ་ཐུག་ཀྱང་སེམས་བསྐྱེད་མི་གཏོང་བ་དང་སྤེལ་བའི་ཕྱིར་ཉིན་ལན་གསུམ་མཚན་ལན་གསུམ་དུ་བཟུང་བའོ། །གསུམ་པ་ནི་སེམས་ཅན་འགའ་ཞིག་གིས་ལོག་སྒྲུབ་བྱས་པའི་རྐྱེན་གྱིས་དུས་ནམ་ཡང་འདིའི་དོན་མི་བྱའོ་སྙམ་པ་ལྟ་བུའི་བློ་ངན་སྐྱེ་བ་འགོག་པའོ། །བཞི་པ་ནི་སེམས་བསྐྱེད་འཕེལ་བའི་རྒྱུཪ་དཀོན་མཆོག་མཆོད་པ་ལ་སོགས་པའི་བསོད་ནམས་དང་ཡེ་ཤེས་ཀྱི་ཚོགས་བསག་པ་ལ་བརྩོན་པ་བཅས་སོ། །
ལན། བྱང་ཆུབ་ཀྱི་སེམས་སྐྱེད་པའི་ཚད་ནི་སྒོམ་རིམ་པོ་ལས་གསུངས་པ་ལམ་རིམ་ཆེ་ཆུང་སོགས་ལས་ཞིབ་ཏུ་གསལ་ཞིང་། མདོར་བསྡུས་ན། ཤིན་ཏུ་གཅེས་པའི་བུ་མེ་དོང་དུ་ལྷུང་བའི་མ་དེས། བུ་ཡིས་སྡུག་བསྔལ་མྱོང་བ་ལ་སྐད་ཅིག་ཀྱང་མི་བཟོད་པར་བུ་མེ་དོང་ནས་འདོན་པ་ལ་ཤིན་ཏུ་བྲེལ་པ་ལྟར། མ་རྒན་སེམས་ཅན་རྣམས་འཁོར་བ་དང་ངན་སོང་གི་སྡུག་བསྔལ་བཟོད་གླགས་མེད་པས་མནར་བ་ལ་སྐད་ཅིག་ཀྱང་མི་བཟོད་པར། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་མྱུར་བ་ཉིད་དུ་ཐོབ་འདོད་ཀྱི་བློ་བཅོས་མ་མ་ཡིན་པ་ཞིག་སྐྱེས་ན་བྱང་ཆུབ་ཀྱི་སེམས་སྐྱེད་པའི་ཚད་ཡིན་གསུངས་སོ།
ལན། བྱང་ཆུབ་ཀྱི་སེམས་ལ་བློ་སྦྱོང་བའི་ཕན་ཡོན་ནི ཐེག་པ་ཆེན་པོའི་གྲལ་དུ་ཚུད་པ་སྟེ། ཆོས་ཐེག་པ་ཆེན་པོ་ཡིན་པས་མི་ཆོག་པར་གང་ཟག་ཉིད་ཐེག་པ་ཆེན་པོའི་གྲལ་དུ་ཚུད་པ་ཞིག་དགོས་ལ། གང་ཟག་ཐེག་པ་ཆེན་པོའི་གྲལ་དུ་ཚུད་མིན་ནི་བྱང་ཆུབ་ཀྱི་སེམས་རྒྱུད་ལ་བྱུང་མིན་ཁོ་ན་ལ་རག་ལས་ཡོད། བྱང་ཆུབ་ཀྱི་སེམས་བྱུང་ན་མ་ཎི་ཚར་གཅིག་འདོན་ཡང་ཐེག་གྱི་ཆོས་ཡིན། བྱང་ཆུབ་སེམས་མ་བྱུང་ན་རྒྱལ་བའི་བཀའ་ཡོད་དོ་ཅོག་བློ་ཐོག་ནས་ཟློས་ནུས་ཀྱང་ཐེག་ཆེན་དུ་མི་འགྲོ་པ་དང་། གསང་སྔགས་ཀྱི་སྐྱེད་རིམ་སྒོམ་ནའང་ལྷ་ཁང་ལ་ལྟད་མོ་བལྟ་བ་ནང་བཞིན་ལས་མེད། སྔ་ལའང་དྲགས་སྔགས་སྒོམ་ཟློས་བྱེད་མཁན་དག་ལས་བྱང་ཆུབ་ཀྱི་སེམས་དང་བྲལ་བའི་རྐྱེན་གྱིས་དམྱལ་བ་དང་རྒྱལ་འདྲེ་སོགས་ལ་སྐྱེས་པ་མང་ངོ་། །༧རྒྱལ་བའི་སྲས་ཞེས་མིང་ཐོབ་པ། ཉན་རང་རིགས་ཀྱི་སྒོ་ནས་ཟིལ་གྱིས་ནོན་པ། མཆོད་པའི་ཞིང་མཆོག་ཏུ་འགྱུར་བ། ཚོགས་རྒྱ་ཆེན་པོ་བདེ་བླག་ཏུ་རྫོགས་པ།ྱསྡིག་སྒྲིབ་མྱུར་དུ་བྱང་བ། ཅི་བསམ་འགྲུབ་པ། གནོད་པ་དང་བར་ཆད་ཀྱིས་མི་ཚུགས་པ།ས་ལམ་ཐམས་ཅད་མྱུར་དུ་རྫོགས་པ།འགྲོ་བའི་བདེ་སྐྱིད་མ་ལུས་པ་འབྱུང་བའི་ཞིང་སར་འགྱུར་བ་བཅས་སོ།།
ལན། སྐྱེ་བ་གཞན་དུའང་བྱང་ཆུབ་ཀྱི་སེམས་དང་མི་འབྲལ་བའི་རྒྱུ་ལ་ནག་པོའི་ཆོས་བཞི་སྤང་བ་དང་། དཀར་པོའི་ཆོས་བཞི་བླང་དགོས་པ་ཡིན། དེ་དག་ལས་ནག་པོའི་ཆོས་བཞི་ནི། ཡུལ་མཁན་པོ་དང་སློབ་དཔོན། ཕན་པར་འདོད་པའི་བླ་མ། དེ་གཉིས་ཀྱི་གྲས་སུ་མ་གཏོགས་པའི་ཡོན་ཏན་དང་ལྡན་པ་བཅས་གང་རུང་རང་གིས་ཤེས་བཞིན་དུ་རྫུན་གྱིས་དབུ་སྐོར་ཐབས་བྱེད་པའོ། །།ྱགཞན་འགྱོད་པ་མེད་པ་ལ་འགྱོད་པ་ཉེ་བར་བསྒྲུབ་པ་སྟེ། ཡུལ་གང་ཟག་གཞན་དགེ་བ་བྱེད་པ་འགྱོད་པ་དང་མི་ལྡན་པ་ལ་བྱ་བ་འགྱོད་དུ་གཞུག་པའི་བསམ་པས་འགྱོད་པའི་གནས་མ་ཡིན་པ་ལ་འགྱོད་པ་སྐྱེས་སུ་བཅུག་པའོ། །དེ་གཉིས་དབུ་སྐོར་ཐུབ་མ་ཐུབ་དང་འགྱོད་པ་སྐྱེས་མ་སྐྱེས་ནི་འདྲའོ། །ཐེག་ཆེན་ལ་ཞུགས་པའི་སེམས་ཅན་ལ་མི་བསྔགས་པ་སོགས་སྨྲ་བ་སྟེ། ཡུལ་བྱང་ཆུབ་ཀྱི་སེམས་བསྐྱེད་ཅིང་ད་ལྟ་སེམས་དེ་དང་ལྡན་པ་ལ་བྱ་བ་ཞེ་སྡང་གིས་ཀུན་ནས་བསླངས་ཏེ་མི་སྙན་པ་བརྗོད་པའོ། །ཡུལ་སེམས་ཅན་གཞན་གང་རུང་ལ་བྱ་བ་དཔེར་ན་བྲེ་སྲང་ལ་སྒྱུ་བྱེད་པ་ལྟ་བུ་ལྷག་བསམ་མིན་པའི་གཡོ་སྒྱུ་བྱེད་པའོ། །ནག་ཆོས་བཞི་ནི་ཚེ་འདིར་སེམས་བསྐྱེད་གཏོང་བའི་རྒྱུ་མིན་གྱི། སྐྱེ་བ་གཞན་དུ་སེམས་བསྐྱེད་མངོན་དུ་མི་འགྱུར་བའི་རྒྱུ་ཡིན་པས་ཚེ་འདིར་འགོག་པ་ཡིན། དཀར་པོའི་ཆོས་བཞི་ནི། ཡུལ་སེམས་ཅན་ཡིན་ནོ་ཅོག་ལ་བྱ་བ་ནི་སྲོག་གམ་ཐ་ན་བཞད་གད་ཀྱི་ཕྱིར་ཡང་ཤེས་བཞིན་དུ་རྫུན་སྨྲ་བ་སྤོང་པ་སྟེ། དེ་ལྟར་བྱས་ན་རང་གི་མཁན་སློབ་སོགས་ཡུལ་ཁྱད་པར་ཅན་རྫུན་གྱིས་དབུ་བསྐོར་བ་མི་འབྱུང་པའོ། ཡུལ་སེམས་ཅན་ཐམས་ཅད་ལ་བྱ་བ་ནི་གཡོ་སྒྱུ་མེད་པར་ལྷག་བསམ་གྱིས་གནས་པ་སྟེ་བསམ་པ་དྲང་པས་གནས་པའོ།།འདི་ནག་ཆོས་བཞི་པའི་གཉེན་པོའོ། ། ཡུལ་བྱང་སེམས་ཐམས་ཅད་ལ་བྱ་བ་ནི་སྟོན་པ་དང་འདྲ་བའི་འདུ་ཤེས་སྐྱེད་ཅིང་དེ་དག་གི་དོན་གནས་ཀྱི་བསྔགས་པ་ཕྱོགས་བཞིའི་ཉན་པ་པོ་སྐབས་ལ་བབ་པ་རྣམས་ལ་བརྗོད་པའོ། །འདི་ནག་ཆོས་གསུམ་པའི་གཉེན་པོའོ།། ཡུལ་རང་གིས་སྨིན་པར་བྱེད་པའི་སེམས་ཅན་ལ་གང་བྱེད་པའི་བྱ་བ་ནི་ཉི་ཚེ་བའི་ཐེག་པ་མི་འདོད་པར་རྫོགས་པའི་བྱང་ཆུབ་འཛིན་དུ་འཇུག་པ་སྟེ། རང་གིས་སྦྱར་བ་དགོས་ལ་གདུལ་བྱ་ལ་སེམས་དེ་མ་སྐྱེས་ན་ཉེས་པར་འགྲོ་བ་མ་ཡིན་ནོ། །འདིས་ནག་ཆོས་གཉིས་པ་སྤོང་ངོ་།།
ལན། བྱང་ཆུབ་ཀྱི་སེམས་བསྐྱེད་ནས་རང་གི་རྒྱུད་སངས་རྒྱས་ཀྱི་སྨིན་བྱེད་པར་ཕར་ཕྱིན་དྲུག་དང་། གཞན་གྱི་རྒྱུད་སྨིན་བྱེད་པར་བསྡུ་བ་བཞི་བཅས་ལ་བསླབ་དགོས།
ལན། ཕ་རོལ་ཏུ་ཕྱིན་པའི་ལམ་གྱི་ངོ་བོ་ནི་བསམ་པ་བྱང་ཆུབ་ཏུ་སེམས་བསྐྱེད་པ་དང་སྤྱོད་པ་སྦྱིན་སོགས་ཕ་རོལ་ཏུ་ཕྱིན་པ་དྲུག་ལ་སློབ་པར་འདུས་བ་ཡིན་ནོ། །
ལན། ཕ་རོལ་ཏུ་ཕྱིན་པ་ནི་བྱང་ཆུབ་སེམས་དཔའི་སྤྱོད་པ་སྟེ། འཁོར་བ་དང་ངན་སོང་གི་རྒྱ་མཚོ་ཆེན་པོ་ལས་བསྒྲལ་ནས་ཕ་རོལ་ཏེ་སངས་རྒྱས་ཀྱི་ས་ལ་ཕྱིན་པའི་དོན། དེ་ལ་སྦྱིན་པ། ཚུལ་ཁྲིམས། བཟོད་པ། བརྩོན་འགྲུས། རྩབསམ་གཏན། ཤེས་རབ་བཅས་དྲུག་ཡོད་དོ། །དེ་དག་ནི་བྱང་ཆུབ་སེམས་དཔའི་སེམས་བསྐྱེད་ནས་སྤྱོད་པ་ལ་སློབ་པའི་ཚུལ་ཏེ་བྱ་སྤྱོད་ཐོག་ཏུ་ལག་ལེན་དངོས་སུ་བསྟར་སྟངས་སོ། །དེ་དག་ལས་སྦྱིན་པ་ལ་སོགས་པ་དང་པོ་གསུམ་ལ་བསོད་ནམས་ཀྱི་ཚོགས་ཞེས་བྱ་སྟེ། གནས་སྐབས་སུ་བྱང་ཆུབ་སེམས་དཔའི་མངོན་མཐོའི་ཡོན་ཏན་ཕུན་སུམ་ཚོགས་པ་བསྒྲུབ་པར་བྱེད་ཅིང་། མཐར་ཐུག་སངས་རྒྱས་ཀྱི་གཟུགས་སྐུ་རྣམ་པ་གཉིས་ཀྱི་རྒྱུ་བྱེད་པའོ། །ལྔ་པ་བསམ་གཏན་དང་དྲུག་པ་ཤེས་རབ་གཉིས་ནི་ཡེ་ཤེས་ཀྱི་ཚོགས་ཡིན་ལ། བཞི་པ་བརྩོན་འགྲུས་ནི་ཚོགས་གཉིས་ཀའི་རྒྱུ་ཡིན་ནོ།།
ལན། རྒྱལ་སྲས་བྱང་ཆུབ་སེམས་དཔའ་རྣམས་ཀྱི་རང་རྒྱུད་སྨིན་པར་བྱེད་པའི་སྤྱོད་པའི་བསླབ་པ་རྣམས་ཕར་ཕྱིན་དྲུག་ཏུ་ངེས་ཏེ། འདི་གྲངས་ངེས་ཚུལ་ལ་དྲུག་གོ། མངོན་མཐོ་ལ་ལྟོས་པའི་གྲངས་ངེས་པ་ནི། རྒྱལ་སྲས་ཀྱི་སྤྱོད་པ་རླབས་པོ་ཆེ་རྫོགས་པ་ལ་ཚེ་རབས་མང་པོ་བརྒྱུད་དགོས་ལ། དེ་ལ་ཡང་རྟེན་ཕྱོགས་རེ་ཙམ་མ་ཡིན་པའི་རྒྱུ་སྦྱིན་པ་ལས་སྨིན་པའི་ལོངས་སྤྱོད་དང་། ཚུལ་ཁྲིམས་ལས་སྨིན་པའི་ལུས། བཟོད་པ་ལས་སྨིན་པའི་འཁོར།བརྩོན་འགྲུས་ལས་སྨིན་པའི་ལས་ཀྱི་མཐའ་གང་བརྩམས་པ་རྣམས་འགྲུབ་པའི་ཕུན་ཚོགས་བཞི་ལྡན་ཞིག་དགོས། དེས་ཀྱང་མི་ཆོག་པ་ཉོན་མོངས་སུ་མི་འགྲོ་བར་བསམ་གཏན་དང་། བླང་དོར་ཕྱིན་ཅི་མ་ལོག་པར་འཇུག་པའི་ཤེས་རབ་དགོས་བས་ཕྱིན་དྲུག་ཏུ་གྲངས་ངེས་སོ།། དོན་གཉིས་སྒྲུབ་པ་ལ་ལྟོས་པའི་གྲངས་ངེས་པ་ནི། དེ་ལྟ་བུ་རྟེན་གྱིས་བསྒྲུབ་པར་བྱ་བ་སྦྱིན་པས་གཞན་ལ་ཕན།ཚུལ་ཁྲིམས་ཀྱིས་གཞན་ལ་མི་གནོད། བཟོད་པས་ཚུར་གནོད་ན་ཡང་བཟོད་པས་དེ་གསུམ་གྱིས་གཞན་དོན་དང་། ཤེས་རབ་ཀྱིས་གྲོལ་བ་དང་། དེ་འབྱུང་བ་ལ་རྣམ་གཡེང་སྡོམ་པའི་བསམ་གཏན་གཉིས་ཀྱིས་རང་དོན་སྒྲུབ་ལ། བརྩོན་འགྲུས་ནི་དེ་དག་ཀུན་གྱི་གཞིར་སོང་བས་ཕར་ཕྱིན་དྲུག་ཏུ་གྲངས་ངེས་སོ།། གཞན་དོན་རྫོགས་པར་སྒྲུབ་པར་བལྟོས་པའི་གྲངས་ངེས་པ་ནི། ཟང་ཟིང་སྦྱིན་པས་ཕོངས་པ་སེལ། ཚུལ་ཁྲིམས་ཀྱིས་གནོད་པ་སྤངས་པས་འཚེ་བ་མེད། བཟོད་པས་གནོད་ལན་ལ་གནོད་པ་མི་འཇལ། གཞན་དོན་གྱི་དཀའ་སྤྱོད་ལ་མི་སྐྱོ་བའི་བརྩོན་འགྲུས་བརྩམས། བསམ་གཏན་ལ་བརྟེན་ནས་རྫུ་འཕྲུལ་སོགས་ཀྱིས་གཞན་ཡིད་འདུལ།ཤེས་རབ་ལ་བརྟེན་ཏེ་ལེགས་པར་བཤད་པས་ཐེ་ཚོམ་འགྲོལ་བ་བཅས་སོ། །།ྟཐེག་ཆེན་ཐམས་ཅད་སྡུད་པ་ལ་ལྟོས་པའི་གྲངས་ངེས་པ་ནི།སྦྱིན་པས་ལོངས་སྤྱོད་ལ་མི་ཆགས། ཚུལ་ཁྲིམས་ཀྱིས་བསླབ་པ་ལ་གུས།བཟོད་པས་སྡུག་བསྔལ་དང་དུ་བླང་། བརྩོན་འགྲུས་ཀྱིས་དགེ་བ་ལ་སྤྲོ།བསམ་གཏན་གྱིས་ལུས་ལས་སུ་རུང་། ཤེས་རབ་ཀྱིས་ལྷག་མཐོང་ཐོབ་པ་བཅས་འདི་དྲུག་གིས་འགྲོ་བའི་ཐེག་ཆེན་ཐམས་ཅད་བསྡུས་པའོ། །ལམ་མམ་ཐབས་ཀྱི་རྣམ་པ་ཐམས་ཅད་པའི་དབང་དུ་མཛད་པའི་གྲངས་ངེས་པ་ནི། སྦྱིན་པ་སྟེ་གཏོང་བ་ལ་གོམས་པ་ནི་ལོངས་སྤྱོད་ལ་མི་ཆགས་པའི་ཐབས།ཚུལ་ཁྲིམས་ཀྱིས་བག་མེད་པ་ལས་སྲུང་བ་ནི་ཐོབ་འདོད་ཀྱི་གཡེང་བ་སྡོམ་པའི་ཐབས། སྡུག་བསྔལ་དང་དུ་ལེན་པ་ནི་བཟོད་པ་སྟེ་སེམས་ཅན་མི་གཏོང་བའི་ཐབས། སྐྱོ་ངལ་མེད་པའི་བརྩོན་འགྲུས་ནི་དགེ་བ་འཕེལ་བའི་ཐབས། བསམ་གཏན་གྱིས་ལུས་སེམས་ཤིན་ཏུ་སྦྱངས་བ་ནི་ཉོན་མོངས་སེལ་བའི་ཐབས། ཕྲ་ཞིབ་ཀྱི་རྣམ་པར་དཔྱད་པའི་ཤེས་རབ་ནི་ཤེས་སྒྲིབ་སྦྱོང་བའི་ཐབས་བཅས་སོ། ། བསླབ་པ་གསུམ་ལ་ལྟོས་པའི་གྲངས་ངེས་པ་ནི། ཚུལ་ཁྲིམས་དང་དེའི་འཁོར་གྱི་ཚུལ་དུ་སྦྱིན་པ་དང་བཟོད་པ་ནི་ཚུལ་ཁྲིམས་ཀྱི་བསླབ་པའི་ངོ་བོ། བསམ་གཏན་ནི་ཏིང་ངེ་འཛིན་གྱི་བསླབ་པའི་ངོ་བོ། ཤེས་རབ་ནི་ཤེས་རབ་ཀྱི་བསླབ་པའི་ངོ་བོ། བརྩོན་འགྲུས་ནི་བསླབ་པ་གསུམ་ག་ལ་གཏོགས་པས་ཕྱིན་དྲུག་ཏུ་ངེས་པའོ། །དེ་ལྟ་བུའི་ཕར་ཕྱིན་དྲུག་གི་སྐྱེ་པའི་རིམ་པ་ནི་ལོངས་སྤྱོད་ལ་མི་བལྟ་བའི་སྦྱིན་པ་ཡོད་ན་མ་ཆགས་པའི་རྒྱུ་ལས་ཚུལ་ཁྲིམས་སྐྱེ། ཚུལ་ཁྲིམས་ཡོད་ན་ཉེས་སྤྱོད་བསྡོམས་པའི་རྒྱུ་ལས་བཟོད་པ་སྐྱེ། བཟོད་པ་ཡོད་ན་དཀའ་ངལ་ལ་མི་སྐྱོ་བའི་རྒྱུ་ལས་བརྩོན་འགྲུས་སྐྱེ། བརྩོན་འགྲུས་ཡོད་ན་ཉིན་མཚན་དུ་འབད་པའི་རྒྱུ་ལས་བསམ་གཏན་སྐྱེ། བསམ་གཏན་ཡོད་ན་ལུས་སེམས་ལས་སུ་རུང་བའི་རྒྱུ་ལས་ཤེས་རབ་སྐྱེ་བས་ཕར་ཕྱིན་དྲུག་པོ་དེ་དག་ཀྱང་སྔ་མ་སྔ་མ་དམན་ཞིང་ཕྱི་མ་ཕྱི་མ་མཆོག་ལ། སྔ་མ་སྔ་མ་རགས་པ་དང་ཕྱི་མ་ཕྱི་མ་ཕྲ་བའོ། །
ལན། སྦྱིན་པའི་བསླབ་ཚུལ་ལ་བཞི། སྦྱིན་པའི་ངོ་བོ། དེ་བསྐྱེད་པ་ལ་འཇུག་པའི་ཐབས། སྦྱིན་པའི་རབ་དབྱེ། དེ་དག་གི་དོན་བསྡུ་བ། གསུམ་པ་སྦྱིན་པའི་རབ་དབྱེ་ལ་གསུམ། རྟེན་ཐམས་ཅད་ཀྱིས་ཇི་ལྟར་བྱ་བ། རྟེན་སོ་སོ་ལ་ལྟོས་པའི་རབ་དབྱེ། སྦྱིན་པ་རང་གི་ངོ་བོའི་རབ་དབྱེ། དང་པོ་ལ་གཉིས།དམ་པ་དྲུག་ལྡན་དུ་བྱ་བ། ཕར་ཕྱིན་དྲུག་ལྡན་དུ་བྱ་བ། དང་པོ་ལ་དྲུག རྟེན་དམ་པ། དངོས་པོ་དམ་པ། ཆེད་དུ་བྱ་བ་དམ་པ། ཐབས་མཁས་པ་དམ་པ།བསྔོ་བ་དམ་པ། རྣམ་པར་དག་པ་དམ་པ། གསུམ་པ་སྦྱིན་པ་རང་གི་ངོ་བོའི་རབ་དབྱེ་ལ་གསུམ། ཆོས་ཀྱི་སྦྱིན་པ། མི་འཇིགས་པའི་སྦྱིན་པ། ཟང་ཟིང་གི་སྦྱིན་པ། འདི་ལ་གཉིས། ཟང་ཟིང་དངོས་སུ་གཏོང་བའི་སྦྱིན་པ། བསམ་པ་ཙམ་གྱི་སྦྱིན་པ། དང་པོ་ལ་གསུམ། ཟང་ཟིང་གཏོང་ཚུལ། གཏོང་མ་ནུས་ན་ཇི་ལྟར་བྱ་བ། སྦྱིན་པའི་གེགས་ཀྱི་གཉེན་པོར་བསྟེན་པ། དང་པོ་ལ་བཞི།གང་ལ་གཏོང་བའི་ཞིང་། གང་གིས་གཏོང་བའི་བསམ་པ། ཇི་ལྟར་གཏོང་བའི་སྦྱོར་བ། གང་གཏོང་བའི་དངོས་པོའོ། །བསམ་པ་ལ་གཉིས།བསམ་པ་ཇི་ལྟ་བུ་དང་ལྡན་དགོས་པ། བསམ་པ་ཇི་ལྟ་བུ་སྤང་དགོས་པ། འདི་ལ་བདུན། ལྟ་ངན་མཆོག་ཏུ་འཛིན་པའི་བསམ་པ་མེད་པ། ཁེངས་པའི་བསམ་པ་མེད་པ། རྟེན་པའི་བསམ་པ་མེད་པ། ཞུམ་པའི་བསམ་པ་མེད་པ། རྒྱབ་ཀྱིས་ཕྱོགས་པའི་བསམ་པ་མེད་པ། ལན་ལ་ལྟ་བའི་བསམ་པ་མེད་པ། རྣམ་སྨིན་ལ་ལྟ་བུའི་བསམ་པ་མེད་པའོ། །ཇི་ལྟར་གཏོང་བའི་སྦྱོར་བ་ལ་གཉིས།སྦྱོར་བ་ཇི་འདྲ་བས་མི་གཏང་བ། སྦྱོར་བ་ཇི་འདྲ་བས་གཏོང་བའོ། །དང་པོ་ལ་གཉིས། གཏོང་དང་མི་གཏོང་བའི་དངོས་པོ་མདོར་བསྟན་པ། རྒྱས་པར་བཤད་པའོ། །འདི་ལ་གཉིས། ནང་གི་དངོས་པོ་གཏོང་མི་གཏོང་དང་།ཕྱིའི་དངོས་པོ་གཏོང་མི་གཏོང་རྒྱས་པར་བཤད་པ། དང་པོ་ལ་གསུམ། དུས་ཀྱི་སྒོ་ནས་གཏོང་དུ་མི་རུང་བ། དགོས་པའི་སྒོ་ནས་གཏོང་མི་རུང་བ། སློང་བ་པོའི་སྒོ་ནས་གཏོང་མི་རུང་བའོ། །ཕྱིའི་དངོས་པོ་གཏོང་མི་གཏོང་རྒྱས་པར་བཤད་པ་ལ་གཉིས། ཕྱིའི་དངོས་པོ་མི་གཏོང་བའི་ཚུལ་དང། གཏོང་བའི་ཚུལ། དང་པོ་ལ་ལྔ། དུས་ཀྱི་སྒོ་ནས་སྦྱིན་དུ་མི་རུང་བ། ཡུལ་གྱི་སྒོ་ནས་སྦྱིན་དུ་མི་རུང་བ། རྟེན་གྱི་སྒོ་ནས་སྦྱིན་དུ་མི་རུང་བ། དངོས་པོའི་སྒོ་ནས་སྦྱིན་དུ་མི་རུང་བ། དགོས་པའི་སྒོ་ནས་སྦྱིན་དུ་མི་རུང་བའོ།།སྦྱིན་པའི་གཉེན་པོ་བསྟེན་པ་ལ་བཞི། མ་གོམས། རྒུད་པ། ཆགས་པ། འབྲས་བུ་མ་མཐོང་བ།
ལན། སྦྱིན་པའི་ངོ་བོ་ནི་གཏོང་བའི་སེམས་པ་མཚུངས་ལྡན་དང་བཅས་པ་སྟེ། རང་ཉིད་ཀྱི་ལུས་དང་ལོངས་སྤྱོད་སོགས་ལ་ཆགས་ཞེན་མེད་པར་གཞན་ལ་གཏོང་བའི་སེམས་པ་ལ་སྦྱིན་པ་ཟེར། དེ་ལ་དབྱེ་ན་གསུམ་ཡོད་དེ། རང་ལ་བྱུང་བའི་དངོས་པོ་གང་དང་གང་ཡིན་ཡང་ཕངས་མེད་དུ་གཞན་ལ་སྦྱིན་པ་ནི་ཟང་ཟིང་གི་སྦྱིན་པ་དང་།ལྷག་བསམ་རྣམ་དག་གིས་གཞན་ལ་ཆོས་བཤད་པའམ་ཤེས་ཡོན་སློབ་པ་ནི་ཆོས་ཀྱི་སྦྱིན་པ་སྟེ། ཉན་འདོད་ཅན་ལ་ཕན་སེམས་ཀྱིས་ཆོས་ཚིག་བཞི་པ་གཅིག་བསྟན་པ་ཡན་དང་།དགེ་ཕྲུག་ལ་དཔེ་ཆ་ཁྲིད་པ་ཚུན་ཆད་འདྲ་བར་ཆོས་ཀྱི་སྦྱིན་པའོ།། ཆུས་ཁྱེར་བའི་སྲོག་ཆགས་འདོན་པ་ལྟ་བུ་གཞན་ལ་སྡུག་བསྔལ་དང་ཉེན་ཁ་ཅི་བྱུང་ཡང་དེ་ལས་དངོས་སུ་སྐྱོབ་པ་ནི་མི་འཇིགས་པའི་སྦྱིན་པ་བཅས་སོ། །གཞན་རྟེན་སོ་སོ་ལ་ལྟོས་ནས་དབྱེ་ན་ཟང་ཟིང་གི་སྦྱིན་པ་ནི་ཁྱིམ་པའི་བྱང་སེམས་ཀྱིས་བྱེད་དགོས་ལ། བྱང་སེམས་རབ་བྱུང་གིས་ཆོས་ཀྱི་སྦྱིན་པ་ལས་ཟང་ཟིང་གི་སྦྱིན་པ་མི་བྱ་བར་གསུངས་ཏེ། རབ་བྱུང་གིས་ཟང་ཟིང་གི་སྦྱིན་པ་ཆེད་དུ་བསྒྲུབས་ན་ཐོས་པ་ལ་སོགས་པའི་བར་ཆད་དུ་འགྱུར་བས་ཡིན།འོན་ཀྱང་རང་གི་དགེ་བའི་བྱ་བ་ལ་མི་གནོད་པར་སྔོན་གྱི་བསོད་ནམས་ཀྱི་མཐུས་རྙེད་ན་ཟང་ཟིང་གཏོང་དགོས་པར་གསུངས་སོ། །
ལན།སྦྱིན་པའི་ཕར་ཕྱིན་རྫོགས་པ་ཟེར་བ་ནི་སྦྱིན་པ་གཏང་ཡུལ་གྱི་སེམས་ཅན་ཐམས་ཅད་ཀྱི་དབུལ་བ་མེད་པ་བྱེད་དགོས་པ་མ་ཡིན་གྱི། གཏོང་མཁན་གྱི་གཏོང་བའི་སེམས་པ་གོམས་པས་མཐར་ཕྱིན་པར་འགྱུར་བ་སྟེ།ལུས་ལོངས་སྤྱོད་དགེ་རྩ་ཡོད་པ་ཐམས་ཅད་བཏང་བའི་འབྲས་བུ་བསོད་ནམས་དང་བཅས་ཏེ་སྐྱེ་བོ་ཀུན་ལ་གཏོང་བར་འདོད་པའི་སེམས་གོམས་པའི་ཆོས་བཞི་ལྡན་རབ་ཏུ་ཕྱེ་བའི་ཐེག་ཆེན་འཕགས་པའི་མཁྱེན་པ་ལ་སྦྱིན་པའི་ཕ་རོལ་ཏུ་ཕྱིན་པ་ཞེས་ཟེར། དེ་ལྟར་མིན་ན་འཇིག་རྟེན་ན་ད་དུང་སངས་རྒྱས་སྦྱིན་པའི་ཕར་ཕྱིན་མ་རྫོགས་པར་འགྱུར་རོ།།དེ་བས་སྦྱིན་པ་ནི་གཏོང་ཡུལ་དང་གཏོང་བའི་རྒྱུ་ནོར་སོགས་ལ་རག་མ་ལས་པར་གཙོ་བོར་གཏོང་བའི་སེམས་ལ་རག་ལས་ཡོད་པའོ། །འདིར་ལུས་དང་ལོངས་སྤྱོད་ལ་སེར་སྣ་མ་ལུས་པར་བཅོམ་པ་ཙམ་གྱིས་སྦྱིན་པའི་ཕར་ཕྱིན་དུ་མི་འགྱུར་ཏེ། སེར་སྣ་ནི་འདོད་ཆགས་ཀྱི་ཆར་གཏོགས་ཤིང་འདོད་ཆགས་ནི་ཐེག་དམན་གྱི་དགྲ་བཅོམ་པ་གཉིས་ཀྱིས་ཀྱང་ས་བོན་དང་བཅས་མ་ལུས་པ་སྤངས་ཟིན་པའི་ཕྱིར། དེའི་ཕྱིར་གཏོང་བའི་གེགས་སེར་སྣའི་ཀུན་ཏུ་འཛིན་པ་བསལ་བ་ཙམ་མ་ཟད་བདོག་པ་ཐམས་ཅད་གཞན་ལ་གཏོང་བའི་བསམ་པ་སྙིང་ཐག་པ་ནས་བསྐྱེད་དགོས་པའོ། །གོང་དུ་ཆོས་བཞི་ལྡན་ཞེས་པའི་ཆོས་བཞི་ནི་མི་མཐུན་ཕྱོགས་སེར་སྣ་ཉམས་པ་དང་། གྲོགས་སྟོང་ཉིད་རྟོགས་པའི་ཤེས་རབ་ཀྱིས་ཟིན་པ། བྱེད་ལས་སེམས་ཅན་གྱི་འདོད་པ་རྫོགས་པར་བྱེད་པ།འབྲས་བུ་སེམས་ཅན་རྣམས་སངས་རྒྱས་སུ་འགོད་པ་བཅས་སོ། །
ལན། རྟེན་དམ་པར་བྱང་ཆུབ་ཀྱི་སེམས་ལ་བརྟེན་པ་སྟེ་དེས་ཀུན་ནས་བསླངས་ཏེ་བྱེད་པ། དངོས་པོ་དམ་པར་སྤྱིར་སྦྱིན་པའི་དངོས་པོ་མ་ལུས་པ་སྤྱོད་པ་ཡིན་ལ་ཁྱད་པར་རྣམས་ལ་འཇུག་ཀྱང་དེའི་བསམ་པ་མ་དོར་བ་ཡོད་དོ།། ཆེད་དུ་བྱ་བ་དམ་པར་སེམས་ཅན་ཐམས་ཅད་ལ་འཕྲལ་ཕུགས་སུ་ཕན་པའི་ཕྱིར་དུ་གཏོང་བ། ཐབས་མཁས་པ་དམ་པ་རྣམ་པར་མ་རྟོག་པའི་ཡེ་ཤེས་ཀྱིས་ཟིན་པ་ལ་གསུངས་ཏེ་ལས་དང་པོ་བས་ནི་ཆོས་རང་བཞིན་མེད་རྟོགས་ཀྱི་ཤེས་རབ་ཀྱིས་ཟིན་པ། བསྔོ་བ་དམ་པར་བཏང་བའི་དགེ་བ་རྫོགས་བྱང་དུ་བསྔོ་བ། རྣམ་པར་དག་པའི་དམ་པར་ཉོན་མོངས་དང་ཤེས་སྒྲིབ་འགོག་པ་བཅས་དྲུག་གོ །
ལན། ཆོས་ཀྱི་སྦྱིན་པ་ལྟ་བུ་ཞིག་བྱེད་པ་ན་རང་དོན་དོན་གཉེར་བློ་ཉན་རང་གི་ཡིད་བྱེད་སྡོམ་པའི་ཚུལ་ཁྲིམས། རྣམ་མཁྱེན་གྱི་ཆོས་ལ་མོས་ཤིང་བཟོད་ལ་གཞན་གྱིས་གཤེ་བ་བཟོད་པ། དེ་ཉིད་གོང་ནས་གོང་དུ་འཕེལ་ཕྱིར་འདུན་པ་སྐྱེད་པའི་བརྩོན་འགྲུས། ཐེག་དམན་དང་མ་འདྲེས་པའི་སེམས་རྩེ་གཅིག་པའི་དགེ་བ་དེ་རྫོགས་བྱང་དུ་བསྔོ་བ་བསམ་གཏན། སྦྱིན་བྱ་སྦྱིན་བྱེད་ལེན་པ་པོ་རྣམས་ལ་སྒྱུ་མ་ལྟ་བུར་ཤེས་པའི་ཤེས་རབ་སྟེ་དྲུག་ཚང་བར་བྱས་ན་སྟོབས་ཤིན་ཏུ་ཆེ་བའོ། །
ལན། དེའི་ཞིང་ནི་བཅུ་སྟེ། རང་ལ་ཕན་འདོགས་པའི་མཛའ་བཤེས།རང་ལ་གནོད་པ་སྐྱེལ་བའི་དགྲ་བོ། རང་ལ་ཕན་གནོད་གང་ཡང་མི་བྱེད་པའི་ཐ་མལ་བ། ཚུལ་ཁྲིམས་སོགས་ལྡན་པའི་ཤེས་ཡོན་ཅན། ཚུལ་འཆལ་ལ་སོགས་པའི་སྐྱོན་ཅན། རང་ལས་དམའ་བ། རང་དང་མཉམ་པ། རང་ལས་ལྷག་པ། འབྱོར་ཞིང་སྐྱིད་པ། སྡུག་ཅིང་ཕོངས་པ་བཅས་སོ།།བསམ་པ་ཐག་པས་སེམས་ཅན་ལ་བཏང་ཟིན་པའི་ཟས་གོས་དང་གནས་ཁང་སོགས་ལ་རང་དོན་དུ་སྲེད་པས་སྤྱོད་ན་ཉོན་མོངས་ཅན་གྱི་ལྟུང་བ་དང་། སྲེད་པ་མེད་ལ་སེམས་ཅན་ཐམས་ཅད་ལ་དམིགས་པའི་འདུ་ཤེས་འཇོག་པ་བརྗེད་པའམ་སེམས་ཅན་གཞན་ཞིག་གི་ཕྱིར་ཆགས་ན་ཉོན་མོངས་མ་ཡིན་པའི་ལྟུང་བ་འབྱུང་། གཞན་ལ་བསྔོས་ཟིན་པ་དེ་དག་ལ་གཞན་གྱི་རྫས་སུ་འདུ་ཤེས་ནས་རང་གི་ཕྱིར་དུ་ལོངས་སྤྱོད་ན་མ་བྱིན་ལེན་དུ་འགྱུར་ཞིང་རིན་ཐང་ཚང་ན་སོ་ཐར་གྱི་ཕམ་པར་འགྱུར་བར་གསུངས་སོ། །
ལན། སྦྱིན་པ་འདི་ལ་བརྟེན་ནས་བླ་ན་མེད་པའི་བྱང་ཆུབ་ཀྱི་ཚོགས་སྦྱིན་པའི་ཕར་ཕྱིན་རྫོགས་པར་བྱའོ་སྙམ་པ་དགོས་པ་ལ་དམིགས་པ། དང་པོ་ནས་བྱང་ཆུབ་སེམས་དཔས་ནོར་རྫས་ཐམས་ཅད་སེམས་ཅན་ལ་བཏང་ཟིན་པས་བཅོལ་བ་ལེན་པ་ལྟར་གཏང་རྒྱུ་རང་གི་རྫས་ལ་གཞན་གྱི་ཡིན་ནོ་སྙམ་པ་དངོས་པོ་ལ་དམིགས་པ། སློང་བའམ་མི་སློང་བའི་ཞིང་རྣམས་ལ་འདི་དག་བདག་གི་སྦྱིན་པའི་ཕར་ཕྱིན་རྫོགས་པར་བྱེད་པས་རང་གི་དགེ་བའི་བཤེས་གཉེན་ཡིན་ནོ་སྙམ་པ་ཞིང་ལ་དམིགས་པ་སྟེ་བསམ་གསུམ་དང་ལྡན་པ་དགོས་སོ།།
ལན། དེར་སྤང་དགོས་པའི་བསམ་པ་ནི་སྦྱིན་པ་ལ་འབྲས་བུ་མེད་སྙམ་པ་ལྟ་བུའི་ལྟ་ངན་མཆོག་ཏུ་འཛིན་པའི་བསམ་པ། སློང་མཁན་ལ་བརྙས་པ་དང་གཞན་ལ་འགྲན་སོགས་ཁེངས་པའི་བསམ་པ། སྙན་གྲགས་འོང་དུ་རེ་བའི་རྟེན་པའི་བསམ་པ། ཞུམ་པའི་བསམ་པ། དགྲ་གཉེན་སོགས་ལ་ཕྱོགས་རིས་ཀྱིས་སྦྱིན་པའི་རྒྱབ་ཀྱིས་ཕྱོགས་པའི་བསམ་པ། ཕ་རོལ་ཕྱི་པོས་ཕན་འདོགས་སུ་རེ་ནས་གཏོང་བའི་ལན་ལ་ལྟ་བའི་བསམ་པ།མ་ལ་ལུས་དང་ལོངས་སྤྱོད་ཕུན་སུམ་ཚོགས་པ་སྨིན་པ་ལ་རེ་བའི་རྣམ་སྨིན་ལ་ལྟ་བའི་བསམ་པ། གཞན་གྱི་བཀུར་བསྟི་བྱུང་བ་རེ་བའི་ལོག་འཚོའི་བསམ་པ། སློང་པ་པོ་ལ་བསླུ་པའི་བསམ་པ། སློང་མཁན་གྱི་བསླུ་བ་སོགས་སྐྱོན་མཐོང་བ་གཞན་ལ་བཤད་པའི་བསམ་པ། མི་དགའ་བ་དང་ཁྲོས་པ་དང་རྣམ་པར་གཡེང་བའི་བསམ་པ། དབུལ་པོར་འགྱུར་དུ་དོགས་ནས་མི་སྦྱིན་པའི་བསམ་པ་སོགས་སོ། །
ལན། ཇི་ལྟ་བུས་གཏོང་བའི་སྦྱོར་བ་ལ་སྦྱོར་བ་ཇི་འདྲ་བས་མི་གཏོང་བ་དང་སྦྱོར་བ་ཇི་འདྲ་བས་གཏོང་བ་གཉིས་ཡོད། དང་པོ་སྦྱིན་པ་གཏོང་སྐབས་སྤང་དགོས་པའི་སྦྱོར་བ་ནི། འགྱངས་ཏེ་སྟེར་བ་དང་།ཉོན་མོངས་བྱས་ནས་སྟེར་བ། ཆོས་སམ་འཇིག་རྟེན་གྱི་ཚུལ་དང་མི་མཐུན་པའི་ལས་བྱེད་དུ་བཅུག་ནས་སྟེར་བ། སྔར་དམ་བཅས་པའི་ཚོད་ལས་ཕྲི་ནས་ངན་པའམ་ཉུང་ངུ་སྟེར་བ།དྲིན་བགྲང་བཞིན་སྟེར་བ། དུས་གཅིག་ཏུ་སྦྱིན་ཆོག་པ་ལ་བསྲིས་ཏེ་ཉུང་ངུ་ནས་སྟེར་བ།རྒྱལ་པོར་གྱུར་པས་གཞན་གྱི་བུ་དང་ཆུང་མ་ཕྲོགས་ཏེ་སྟེར་བ། ཕ་མ་དང་བྲན་ལ་སོགས་པའི་ཡོ་བྱད་ནན་གྱིས་བླངས་ནས་གཞན་ལ་སྟེར་བ། གཞན་ལ་གནོད་པར་འགྱུར་བའི་ཐབས་ཀྱིས་སྦྱིན་པ་གཏོང་བ་དང་རང་ཉིད་སྙོམ་ལས་སུ་བསྡད་དེ་གཞན་ལ་བྱེད་དུ་འཇུག་པ་དང་སློང་བ་ལ་སྨོད་པས་འཕྱ་བ་དང་ཟུར་གྱིས་སྨོད་པའི་བསྟིང་བ་དང་ངག་རྩུབ་པོས་སྤ་བཀོང་བར་བྱས་ནས་སྟེར་བ། སངས་རྒྱས་ཀྱིས་བཅས་པའི་བསླབ་པ་དང་འགལ་བར་བྱས་ཏེ་སྟེར་བ།ལོངས་སྤྱོད་འཕྲལ་ལ་ཇི་ལྟར་བྱུང་བ་བཞིན་དུ་མི་གཏོང་བར་ཡུན་རིང་བོར་བསགས་ནས་སྟེར་བ་བཅས་སོ།།གཉིས་པ་ཇི་འདྲ་བའི་སྦྱོར་བས་སྦྱིན་པ་གཏོང་བ་ནི་བཞིན་གྱི་མདངས་གསལ་ཞིང་འཛུམ་པ་སྔར་བྱེད་པ་ལ་གསོང་པོར་སྨྲ་བ་དང་ལྡན་པས་ཞིང་ཅི་འདྲ་ཞིག་ལའང་གུས་པ་དང་། རང་གི་ལག་གིས་དང་། དུས་སུ་དང་། གཞན་ལ་མི་གནོད་པ་དང་། དཀའ་སྤྱོད་ཀྱི་སྡུག་བསྔལ་བསྲན་ནས་སྦྱིན་དགོས་པའོ། །
ལན། ཕྱིའི་དངོས་པོ་མི་གཏོང་བའི་ཚུལ་ལ་ལྔ་ཡོད་དེ། དུས་ཀྱི་སྒོ་ནས་སྦྱིན་མི་རུང་བ་ནི། རབ་བྱུང་དང་བསྙེན་གནས་ཅན་ལ་ཕྱི་དྲོའི་ཁ་ཟས་སྟེར་བ་ལྟ་བུ།སྦྱིན་བྱའི་ཡུལ་གྱི་སྒོ་ནས་སྦྱིན་མི་རུང་བ་ནི། སྡོམ་བརྩོན་ཅན་ལ་ཟས་སྐོམ་ལྷག་མར་གྱུར་པ་སྟེར་བ་དང་། བཤང་གཅི་དང་མཆིལ་སྣབས་སོགས་འགོ་བའི་བཟའ་བཏུང་སྟེར་བ། སྒོག་བཙོང་དང་ཤ་མི་ཟ་ཞིང་ཆང་མི་འཐུང་བ་དང་དེ་དག་ལ་བཟའ་བཏུང་བྱེད་པར་འདོད་ཀྱང་ལོངས་སྤྱོད་མི་རུང་བའི་སྡོམ་པ་དང་ལྡན་པ་ལ་སྒོག་པ་སོགས་དང་དེ་དག་འགོ་བའི་བཟའ་བཏུང་སྟེར་བ། བཟའ་བཏུང་མི་འཕྲོད་པ་དང་། འཕྲོད་ཀྱང་ཚོད་མི་ཟིན་པར་སློང་བའི་ནད་པ་ལ་དེ་དག་སྟེར་བ་ལྟ་བུ།རྟེན་གྱི་སྒོ་ནས་སྦྱིན་མི་རུང་བ་ནི།རང་ཉིད་ཀྱིས་གླེགས་བམ་གྱི་དགོས་པ་བསྒྲུབས་ཟིན་པའང་མིན་ལ་དེ་སེར་སྣའི་དྲི་མ་ཡང་མེད་པའི་ཚེ་ཤེས་པར་འདོད་ནས་སློང་བ་ལ་གླེགས་བམ་སྟེར་བ་ལྟ་བུ། ༧དངོས་པོའི་སྒོ་ནས་སྦྱིན་མི་རུང་བ་ནི། རང་གི་ཕ་མ་དང་། སྲོག་ཆགས་དང་བཅས་པའི་བཟའ་བཏུང་དང་།ཆུང་མ་སྐྱིད་ལོབས་ཅན་གྱི་རིགས་ཀྱི་མི་ལྟ་བུ།  ཿདགོས་པའི་སྒོ་ནས་སྦྱིན་མི་རུང་བ་ནི། རང་ངམ་གཞན་ལ་གནོད་པའི་ཕྱིར་དུ་སློང་བ་ལ་དུག་དང་མཚོན་དང་མེ་དང་ཆང་སྟེར་བ་དང་ངན་འགྲོར་འགྲོ་བའི་རྒྱུ་གསོག་པའི་དགག་བྱ་དང་ལྡན་པའི་དགའ་ཞིང་རྩེད་མོ་རྩེ་བའི་དངོས་པོ་སློང་བ་ལ་དེ་དག་སྦྱིན་པ་ལྟ་བུ་བཅས་སོ། །
ལན། སྦྱིན་པའི་གེགས་ལ་བཞི་སྟེམ་གོམས་པ་སྟེ་སྦྱིན་པ་བྱ་བའི་རྫས་ཡོད་བཞིན་དུ་སློང་བ་པོ་ལ་སྦྱིན་མི་འདོད་པ། དེའི་གཉེན་པོ་ལ་རང་ཉིད་ད་ལྟར་གཏོང་མི་འདོད་པ་ནི་སྔོན་མར་སྦྱིན་པ་ལ་མ་གོམས་པས་ལན་ཡིན་པར་ངེས་པ་བསམས་པ་དང་ད་ལྟར་སྦྱིན་པ་མ་བཏང་ན་སྐྱེ་བ་ཕྱི་མ་ལའང་སྦྱིན་པ་ལ་མི་དགའ་བར་འགྱུར་རོ་བསམས་ནས་གཏོང་བར་བྱེད་པའོ། །༧རྒུད་པ་སྟེ་ལོངས་སྤྱོད་ཧ་ཅང་ཆུང་བས་གཏོང་བའི་སེམས་མི་སྐྱེ་བ། དེའི་གཉེན་པོ་ལ་རང་ཉིད་ཀྱི་སྔ་མ་ལའང་གཞན་ལ་ཕན་མ་བཏགས་པར་ལས་ཀྱི་དབང་དུ་གྱུར་པས་བཀྲེས་སྐོམ་སོགས་ཀྱི་སྡུག་བསྔལ་མང་པོ་མྱོང་ལ།གལ་ཏེ་གཞན་ལ་ཕན་ཐོགས་ན་སྡུག་བསྔལ་གྱིས་རང་ཉིད་འཆི་ཡང་གཞན་ལ་ཕན་གདགས་པར་བྱ་བསམས་ནས་ཕོངས་པའི་སྡུག་བསྔལ་དང་དུ་བླངས་ཏེ་སྦྱིན་པ་བྱེད་པའོ།། ཆགས་པ་སྟེ་སྦྱིན་བྱའི་དངོས་པོ་ཆེས་ཡིད་དུ་འོང་བ་ལ་ཆགས་ནས་གཏོང་མི་བྲ་བ། དེའི་གཉེན་པོ་ལ་བདག་གིས་ཆགས་པའི་སྡུག་བསྔལ་ལ་བདེ་བ་འཛིན་པ་འདི་ནི་ཕྱི་མ་ལ་སྡུག་བསྔལ་སྐྱེད་པ་ཡིན་ནོ་བསམས་ནས་སྤངས་ཏེ་གཏོང་བར་བྱེད་པ། འབྲས་བུ་མ་མཐོང་བ་སྟེ་སྦྱིན་པ་བཏང་བས་ནི་ལོངས་སྤྱོད་ཆེན་པོ་ཡོང་བའི་ཕན་ཡོན་ཙམ་ལ་བལྟས་ནས་གཏོང་བ་ལས་རྫོགས་པའི་བྱང་ཆུབ་འབྱུང་བའི་ཕན་ཡོན་མ་མཐོང་བ། དེའི་གཉེན་པོ་ནི་སྦྱིན་པ་གཏོང་བ་ཐམས་ཅད་བྱང་ཆུབ་ཆེན་པོར་ཡོངས་སུ་བསྔོ་བར་བྱེད་པའོ། །
ལན། ཚུལ་ཁྲིམས་ཀྱི་ངོ་བོ་ནི་སྲུང་བའི་སེམས་པ་མཚུངས་ལྡན་དང་བཅས་པ་སྟེ། གཞན་ལ་གནོད་པ་གཞི་དང་བཅས་པ་ལས་ཡིད་ཕྱིར་ལོག་པའི་སྤོང་སེམས་ནི་ཚུལ་ཁྲིམས་དང་། དེ་ལ་དབྱེ་ནསྡོམ་པའི་ཚུལ་ཁྲིམས་ཏེ། ཚུལ་ཁྲིམས་དག་པའི་རྒྱུ་དྲན་པ་དང་། ཤེས་བཞིན། བག་ཡོད་གསུམ་ལ་བརྟེན་ནས་ལུས་ངག་གི་ཉེས་སྤྱོད་ངན་པ་རྣམས་སྤོང་བ་དང་། དགེ་བ་ཆོས་སྡུད་ཀྱི་ཚུལ་ཁྲིམས་ཏེ། ཕྱིན་དྲུག་ལ་སོགས་པའི་དགེ་བ་ལ་དམིགས་ནས་རང་རྒྱུད་ལ་མ་སྐྱེས་པ་སྐྱེད་ཅིང་སྐྱེས་ཟིན་མི་ཉམས་པ་དང་གོང་དུ་སྤེལ་བ་བྱེད་པ། སེམས་ཅན་གྱི་དོན་བྱེད་པའི་ཚུལ་ཁྲིམས་ནི་སེམས་ཅན་རྣམ་པ་བཅུ་གཅིག་གི་དོན་དུ་བྱ་བ་བཅས་གསུམ་མོ། །སྤངས་སེམས་མེད་ན་ཉེས་པར་མ་སྤྱོད་པ་ཙམ་གྱིས་ཚུལ་ཁྲིམས་བསྲུང་བར་བཞག་མི་ནུས་སོ། །ཚུལ་ཁྲིམས་དེ་དག་ཇི་ལྟར་བསྒྲུབ་པ་ནི་དམ་པ་དྲུག་ལྡན་དང་ཕར་ཕྱིན་དྲུག་ལྡན་དུ་བསྒྲུབ་པ་སྟེ།རང་ཚུལ་ཁྲིམས་ལ་གནས་ནས་གཞན་དེ་ལ་འགོད་པ་ནི་སྦྱིན་པ་ཡིན་ལ། ལྷག་མ་རྣམས་ནི་སྦྱིན་པའི་སྐབས་དང་འདྲའོ།
ལན། ཚུལ་ཁྲིམས་གྱི་ཕ་རོལ་ཏུ་ཕྱིན་པ་རྫོགས་པ་ནི་སྲོག་གཅད་བྱའི་སེམས་ཅན་མེད་པར་བྱས་པ་ལ་བལྟོས་དགོས་པ་མ་ཡིན་གྱི། མདོ་ལས། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་གང་ཞེ་ན། གཞན་ལ་གནོད་པ་སྤོང་བའི་སེམས་པའོ། །ཞེས་གསུངས་པ་ལྟར་གཙོ་བོར་འཚེ་བའི་བསམ་པ་དང་མ་བྱིན་པར་ལེན་པའི་བསམ་པ་སོགས་སྤོང་བའི་སེམས་པ་གོམས་པའི་ཆོས་བཞི་ལྡན་གྱི་རབ་ཏུ་ཕྱེ་བའི་ཐེག་ཆེན་འཕགས་པའི་མཁྱེན་པ་རྫོགས་པར་ཐོབ་པ་ལ་ཟེར།ཆོས་བཞི་ནི་མི་མཐུན་ཕྱོགས་ཚུལ་འཆལ་ཉམས་པ་དང་། གཞན་གསུམ་པོ་སྦྱིན་པའི་སྐབས་དང་འདྲ།
ལན། དགོས་གྲོགས་བྱེད་པ་སྟེ། ནད་པ་སོགས་དཀའ་ངལ་ལ་ཐུག་པའི་མི་དང་། དུད་འགྲོ་གང་ལ་ཡང་རོགས་རམ་བྱེད་དགོས་པ་རྣམས་ལ་རོགས་བྱེད་པ། བག་མེད་དུ་ཞུགས་པ་འཆོས་པ་ནི་མ་རྟོགས་ལོག་རྟོག་གིས་ལམ་ངན་གོལ་དུ་ཞུགས་པའི་སེམས་ཅན་རྣམས་ཡ་རབས་ཀྱི་ལམ་ལ་ཁྲིད་པ།བྱས་པ་དྲིན་དུ་གཟོ་བ་ནི་སློབ་དཔོན་དང་ཕ་མ་སོགས་རང་ལ་ཕན་བཏགས་པའི་མི་རྣམས་ཀྱི་དྲིན་དྲན་པ་དང་། ཕར་ལའང་ཞབས་འདེགས་དྲིན་གཟོ་གང་བཟང་བྱེད་པ། འཇིགས་པ་སེལ་བ་ནི་འཇིགས་པས་ཉེན་པའི་མི་དང་དུད་འགྲོ་ཐམས་ཅད་འཇིགས་པ་ལས་སྐྱོབ་པའི་རམ་འདེགས་ཅི་ཐུབ་བྱེད་པ། སྡུག་བསྔལ་མྱ་ངན་སེལ་བ་ནི་སྡུག་བསྔལ་དང་མྱ་ངན་གྱིས་གདུང་བའི་སེམས་ཅན་རྣམས་ཐབས་རྣམ་པ་སྣ་ཚོགས་ཀྱིས་སྡུག་བསྔལ་དང་མྱ་ངན་ལས་གྲོལ་བར་བྱེད་པ། དབུལ་བ་སེལ་བ་ནི་འཚོ་བའི་ལོངས་སྤྱོད་ཀྱིས་དཀའ་ཁག་བྱུང་བ་རྣམས་ལ་སྦྱིན་གཏོང་བྱེད་པ་སོགས་དེ་དག་གི་དབུལ་བ་སེལ་བའི་ཐབས་ལ་བརྩོན་པ། འཁོར་སློབ་ལ་ཕན་ཐོགས་པ་ནི་སློབ་བུ་གཡོག་འཁོར་ཀུན་ལ་བྱམས་བརྩེས་བསྐྱང་ཞིང་། ཆོས་དང་ཟས་ནོར་ལོངས་སྤྱོད་ཀྱིས་དགོས་མཁོ་སྒྲུབ་པ། གཞན་གྱི་བློ་དང་བསྟུན་པ་ནི་སེམས་ཅན་གྱི་བློ་དང་འཚམ་པའི་ཆོས་སྟོན་པ་དང་། རང་གི་ལུས་ངག་གི་བྱ་སྤྱོད་རྣམས་ཀྱང་། སེམས་ཅན་མང་ལ་བསྟུན་ནས། མི་འཚམ་པའི་བྱ་སྤྱོད་ལྷུར་ལེན་མི་བྱེད་པའོ།།༔ཡོན་ཏན་ཅན་ལ་བསྔགས་པ་ནི་མི་ཡ་རབས་དང་། བསམ་བཟང་། སྤྱོད་བཟང་ཅན་དང་། གཞན་ཕན་གྱི་བྱས་རྗེས་ཅན་ཁྲིམས་ལྡན་དང་མཁས་པ་རྣམས་ལ་བསྟོད་བསྔགས་བྱེད་པ་སོགས་ཡ་རབས་ཀྱི་ཕྱོགས་ལ་ཕྱོགས་སྐྱོར་བྱེད་པ། རྒྱལོག་པར་ཞུགས་པ་ཚར་གཅོད་པ་ནི་ནག་ཕྱོགས་མ་རབས་ཀྱི་ལམ་ལ་ཞུགས་ནནས་སེམས་ཅན་གྱི་ཕན་བདེ་ལ་གནོད་སྐྱེལ་བའི་ལོག་སྤྱོད་པ་རྣམས་བཏང་སྙོམས་སུ་མི་འཇོག་པར་ཚར་གཅོད་བྱེད་པ་དང་། »མངོན་ཤེས་དང་རྫུ་འཕྲུལ་གྱིས་འདུལ་བ་ནི་ཐབས་གཞན་གྱིས་འདུལ་བར་མི་ནུས་ཤིང་མཐུ་དང་རྫུ་འཕྲུལ་གྱིས་འདུལ་དགོས་པ་རྣམས་དེའི་སྒོ་ནས་འདུལ་བར་བྱེད་པ་བཅས་སོ།དེའི་ནང་ནས་རྫུ་འཕྲུལ་གྱིས་དོན་བྱེད་པ་མ་གཏོགས་གཞན་ལྷག་མ་བཅུ་ནི་རང་རེས་བྱེད་ནུས་པ་ཁོ་ན་སྟེ། མདོར་ན་གཞན་ཕན་གྱི་བསམ་པས་ཀུན་ནས་བསླངས་པའི་སྒོ་གསུམ་གྱི་བྱ་བ་ཀུན་ཀྱང་འདིར་གཏོགས་པ་ཡིན།
ལན། བྱང་ཆུབ་སེམས་དཔའི་སྤྱོད་པ་བཟོད་པའི་ཕར་ཕྱིན་ལ་ལྔ། བཟོད་པའི་ངོ་བོ། དེ་བསྒོམ་པ་ལ་འཇུག་ཐབས། བཟོད་པའི་རབ་དབྱེ། དེ་སྒྲུབ་པའི་ཚེ་ཇི་ལྟར་བྱ་བ། དེ་དག་གི་དོན་བསྡུ་བའོ། །བཟོད་པའི་རབ་དབྱེ་ལ་གསུམ། གནོད་བྱེད་ལ་ཇི་མི་སྙམ་པ། སྡུག་བསྔལ་དང་དུ་ལེན་པ། ཆོས་ལ་ངེས་སེམས་ཀྱི་བཟོད་པའོ། །དང་པོ་ལ་གཉིས། གནོད་བྱེད་ཀྱིས་གནོད་པ་བྱས་པ་ལ་མི་བཟོད་པ་དགག་པ། གནོད་བྱེད་འབྱོར་བ་མི་དགའ་ཞིང་རྒུད་པ་ལ་དགའ་བ་དགག་པའོ། །དང་པོ་ལ་གཉིས། བདེ་བའི་གེགས་བྱས་པ་དང་སྡུག་བསྔལ་བར་བྱས་པ་ལ་མི་བཟོད་པ་དགག་པ།བཀུར་བ་སོགས་ཀྱི་གེགས་བྱས་པ་དང་བརྙས་པ་སོགས་གསུམ་བྱེད་པ་ལ་མི་བཟོད་པ་དགག་པའོ། །དང་པོ་ལ་གཉིས། ཁྲོ་བར་བྱ་བ་མི་རིགས་པར་བསྟན་པ། བརྩེ་བར་བྱ་བ་བསྟན་པའོ། །དང་པོ་ལ་གསུམ། ཡུལ་དང་། ཡུལ་ཅན་དང་། རྟེན་ལ་བརྟགས་ན་མི་རིགས་པའོ།།དང་པོ་ལ་བདུན། རང་དབང་ཡོད་མེད་བརྟགས་ན་མི་རིགས་པ། གློ་བུར་བ་དང་རང་བཞིན་གང་ཡིན་བརྟགས་ན་མི་རིགས་པ། དངོས་དང་བརྒྱུད་པ་གང་གིས་གནོད་པ་ལ་བརྟགས་ན་མི་རིགས་པ།གནོད་བྱེད་བསྐུལ་བའི་རྒྱུ་ལ་བརྟགས་ན་མི་རིགས་པ།ཡུལ་ལ་བརྟགས་ན་མི་རིགས་པ། ཡུལ་ཅན་ལ་བརྟགས་ན་མི་རིགས་པ། རྟེན་ལ་བརྟགས་ན་མི་རིགས་པའོ། །འདི་ལ་གཉིས། གནོད་པའི་རྒྱུ་དང་སྐྱོན་ཅན་སྐྱོན་མེད་ལ་བརྟག་པ། རང་གིས་ཁས་བླངས་པ་ལ་བརྟག་པའོ། །བཀུར་བ་སོགས་ཀྱི་གེགས་བྱས་པ་དང་བརྙས་པ་སོགས་གསུམ་བྱེད་པ་ལ་མི་བཟོད་པ་དགག་པ་ལ་གཉིས། བསྟོད་པ་སོགས་ཀྱི་གེགས་བྱས་པ་ལ་མི་བཟོད་པ་དགག་པ།བརྙས་པ་སོགས་གསུམ་བྱེད་པ་ལ་མི་བཟོད་པ་དགག་པའོ། །དང་པོ་ལ་གསུམ། བསྟོད་པ་སོགས་ཡོན་ཏན་མེད་ཚུལ་བསམ་པ། སྐྱོན་ཡོད་ཚུལ་བསམ་པ། དེ་ནས་དེ་དག་འགོག་པ་ལ་དགའ་བའོ། །གཉིས་པ་སྡུག་བསྔལ་དང་དུ་ལེན་པའི་བཟོད་པ་བསྐྱེད་པ་ལ་གསུམ། སྡུག་བསྔལ་དང་དུ་ལེན་དགོས་པའི་རྒྱུ་མཚན། དེ་བསྐྱེད་པའི་ཐབས། གཞིའི་སྒོ་ནས་རྒྱས་པར་བཤད་པའོ། །གཉིས་པ་ལ་གཉིས། སྡུག་བསྔལ་བྱུང་བ་ལ་མཐའ་གཅིག་ཏུ་མི་དགའ་བར་འཛིན་པར་དགག་པ། སྡུག་བསྔལ་དང་དུ་ལེན་པ་འོས་པར་བསྟན་པའོ། །འདི་ལ་གསུམ། སྡུག་བསྔལ་རང་གི་ཡོན་ཏན་བསམ་པ། སྡུག་བསྔལ་གྱི་དཀའ་སྤྱད་བཟོད་པའི་ཡོན་ཏན་བསམ་པ། ཆུང་རིམ་ནས་གོམས་ན་མི་དཀའ་བའི་ཚུལ་ལོ། །གཉིས་པ་ལ་གཉིས།ཐར་བ་ལ་སོགས་པའི་དོན་ཆེ་བའི་ཕན་ཡོན་བསམ་པ། སྡུག་བསྔལ་དཔག་ཏུ་མེད་པ་ལྡོག་པའི་ཕན་ཡོན་བསམ་པའོ། །གཞིའི་སྒོ་ནས་རྒྱས་པར་བཤད་པ་ལ་བརྒྱད། གནས་ལ་བརྟེན་པ། འཇིག་རྟེན་ཀྱི་ཆོས་ལ་བརྟེན་པ། སྤྱོད་ལམ་ལ་བརྟེན་པ། ཆོས་ཡོངས་སུ་འཛིན་པ་ལ་བརྟེན་པ། སློང་མོས་འཚོ་བ་ལ་བརྟེན་པ། མངོན་པར་བརྩོན་པས་དུབ་པ་ལ་བརྟེན་པ། སེམས་ཅན་གྱི་དོན་བྱེད་པ་ལ་བརྟེན་པ།འཕྲལ་གྱི་བྱ་བ་ལ་བརྟེན་པའོ། །གསུམ་པ་ཆོས་ལ་ངེས་པར་སེམས་པ་ལ་མོས་པའི་བཟོད་པ་བསྐྱེད་པ་ལ་གཉིས། མོས་པའི་ཡུལ་དང་། མོས་པའི་ཚུལ་ལོ། །
ལན། བཟོད་པའི་ངོ་བོ་ནི་གནོད་བྱེད་དང་སྡུག་བསྔལ་ལ་ཡིད་མི་འཁྲུགས་པའི་སེམས་སོ། །དབྱེ་བ་ནི་གསུམ་སྟེ༡གནོད་བྱེད་ལ་ཇི་མི་སྙམ་པའི་བཟོད་པ། དེར་གནོད་བྱེད་ཀྱིས་གནོད་པ་བྱས་པ་ལ་མི་བཟོད་པ་དགག་པ་དང་།གནོད་བྱེད་འབྱོར་བ་ལ་མི་དགའ་ཞིང་རྒུད་པ་ལ་དགའ་བ་དགག་པ་གཉིས།༧སྡུག་བསྔལ་དང་ལེན་གྱི་བཟོད་པ། དེར་སྡུག་བསྔལ་བྱུང་བ་ལ་མཐའ་གཅིག་ཏུ་མི་དགའ་བར་འཛིན་པ་དགག་པ་དང་། སྡུག་བསྔལ་དེ་དང་དུ་བླང་བར་འོས་པ་བསྟན་པ་གཉིས། ཆོས་ལ་ངེས་སེམས་ཀྱི་བཟོད་པ་ནི་དགེ་སྦྱོང་ཉམས་ལེན་གྱི་གནད་ལ་བསྒོམ་པ་དང་། འཛིན་སྐྱོང་བྱེད་པ་སོགས་ཀྱི་སྒོ་ནས་གནས་དང་གནས་མ་ཡིན་པའི་བླང་དོར་དང་། དཀོན་མཆོག་གི་ཡོན་ཏན། ཐོབ་བྱའི་བྱང་ཆུབ་དང་། དེར་བགྲོད་པའི་ལམ་དང་།བདག་མེད་དང་། སྡེ་སྣོད་ཟབ་ཅིང་རྒྱ་ཆེ་བའི་དོན་ལ་དཔྱོད་པ། ལམ་རིམ་གྱི་ཚིག་དོན་ངེས་པར་བྱེད་པ། གྲྭ་པས་ཆོས་གྲྭར་རྟགས་གསལ་རྩོད་དུས་རྟགས་གསལ་གྱི་དོན་ལ་བསམ་པ་ལྟ་བུ་སོགས་ལ་ཟེར་བ་བཅས་སོ། །བཟོད་པ་སྒོམ་པ་ལ་འཇུག་པའི་ཐབས་ནི་སྒོ་མང་དུ་ཡོད་ཀྱང་བྱང་ཆུབ་ལམ་རིམ་དུ་རེ་ཞིག་བཟོད་པའི་ཕན་ཡོན་དང་མི་བཟོད་པའི་ཉེས་དམིགས་གགཉིས་ལ་བསྒོམ་པ་གསུངས་སོ། །བཟོད་པ་སྒྲུབ་པའི་ཚེ་ཇི་ལྟར་བྱ་བ་ནི་བཟོད་པ་གང་ཡང་རུང་བ་ཞིག་བསྒྲུབ་ནའང་དམ་པ་དྲུག་ལྡན་དང་ཕར་ཕྱིན་དྲུག་ཚང་བར་བྱས་ནས་བསྒྲུབ་པ་སྟེ། གཞན་བཟོད་པ་ལ་འགོད་པ་བཟོད་པའི་སྦྱིན་པ་ཡིན་ལ། གཞན་རྣམས་སྔར་སྦྱིན་པའི་སྐབས་དང་འདྲའོ།།
ལན། དཔེར་ན་རྐང་པ་ལ་ཚེར་མས་མི་གནོད་པའི་ཆེད་དུ་ས་ཐམས་ཅད་ལ་ཀོ་བས་གཡོག་པ་མི་ནུས་པས། ཚེར་མ་སོགས་ཀྱི་མི་གནོད་པའི་ཆེད་དུ་ཀོ་བ་ལྷམ་མཐིལ་ཙམ་གྱིས་རྐང་པ་གཡོགས་ན་ས་ཐམས་ཅད་ཀོ་བས་གཡོག་པ་དང་འདྲ་བ་བཞིན། ཕྱི་རོལ་གྱི་གནོད་བྱེད་ཀྱི་དངོས་པོ་ཚང་མ་རང་གིས་ཕྱིར་བཟློག་པར་བྱེད་མི་ལང་པས།རང་གི་སེམས་འདི་ཡུལ་དེ་དག་ལ་དམིགས་ནས་ཁོང་ཁྲོ་བསྐྱེད་པ་ལས་ཕྱིར་བཟློག་པར་བྱ་བ་ལ་གོམས་པའི་ཆོས་བཞི་ལྡན་གྱི་རབ་ཏུ་ཕྱེ་བའི་ཐེག་ཆེན་འཕགས་པའི་མཁྱེན་པ་བཟོད་པའི་ཕར་ཕྱིན་རྫོགས་པའོ།།ཆོས་བཞི་ནི་མི་མཐུན་ཕྱོགས་ཁྲོ་བ་ཉམས་པ་དང་། གཞན་གྲོགས་དང་བྱེད་ལས་འབྲས་བུ་གསུམ་ནི་སྦྱིན་པ་དང་ཚུལ་ཁྲིམས་སྐབས་དང་མཚུངས་སོ། །
ལན། ཁོང་ཁྲོ་སྐྱེ་བའི་ཡུལ་ཉེར་བཞི་ཞེས་པ་ནི་ཁོང་ཁྲོ་སྐྱེ་ཡུལ་གྱི་དབྱེ་བ་སྤྱིར་བསྟན་པ་ཡིན་ལ། དེ་ཉེར་བཞི་སོ་སོ་ནི་མི་འདོད་པ་བཅུ་གཉིས་བྱས་པ་དང་འདོད་པ་བཅུ་གཉིས་ལ་གེགས་བྱས་པ་སྟེ། རང་ལ་ལུས་སེམས་གདུང་བ་སྐྱེད་བྱེད་ཀྱི་སྡུག་བསྔལ།ཁྱད་དུ་བསད་དེ་རྙེད་པ་གཅོད་པ་སོགས་ཀྱིས་བརྙས་པ། དངོས་སུ་གནད་དུ་ཕོག་པས་ཞེ་གཅོད་བྱེད་ཀྱི་སྨད་ར་གཏོང་བས་ཚིག་རྩུབ། ལྐོག་ཏུ་གྲགས་པ་མ་ཡིན་པའི་གཏམ་ངན་བརྗོད་པས་མི་སྙན་པ་བཅས་མི་འདོད་པ་བཞི་དང་། རང་གི་གཉེན་ལ་དེ་བཞི་པོ་བྱས་པ་མི་འདོད་པ་བཞི། རང་གི་དགྲ་ལ་གོང་བཞི་པོ་ལས་ལྡོག་པའི་བདེ་བ་དང་། རྙེད་པ། བསྟོད་པ། གྲགས་པ་བཞི་པོ་ཡོང་བ་མི་འདོད་པ་བཅས་མི་འདོད་པ་བཅུ་གཉིས་ཏེ་དེ་དག་བྱས་ན་ཁོང་ཁྲོ་བའོ། ། རང་ལ་བདེ་བ་དང་། རྙེད་པ། བསྟོད་པ། གྲགས་པ་བཅས་འདོད་པ་བཞི་དང་། གཉེན་ལ་དེ་བཞི་པོ་འབྱུང་བ་འདོད་པ་བཞི། དགྲ་ལ་གོང་གི་སྡུག་བསྔལ་དང་།བརྙས་པ། ཚིག་རྩུབ། མི་སྙན་པ་དག་འབྱུང་བ་འདོད་པ་བཞི་བཅས་ནི་འདོད་པ་བཅུ་གཉིས་ཏེ། དེ་དག་ལ་གེགས་བྱས་ན་ཁོང་ཁྲོ་བའོ། །༣༤༤ཁོང་ཁྲོ་བྱེད་པ་ལ་ཉེས་པ་གང་འདྲ་ཡོད།
ལན། སྤྱོད་འཇུག་ལས། བསྐལ་པ་སྟོང་དུ་བསགས་པ་ཡི།།སྦྱིན་དང་བདེར་གཤེགས་མཆོད་པ་སོགས། །ལེགས་སྤྱད་གང་ཡིན་དེ་ཀུན་ཀྱང་། །ཁོང་ཁྲོ་གཅིག་གིས་འཇོམས་པར་བྱེད།།ཅེས་པ་ལྟར་བསྐལ་པ་སྟོང་གི་རིང་དུ་བསགས་པའི་དགེ་བའི་རྩ་བ་རྣམས་འཇོམས་པར་བྱེད་པ་དང་། །འཇུག་པཪ་བསྐལ་པ་བརྒྱ་ལ་བསགས་པའི་སྦྱིན་པ་དང་ཚུལ་ཁྲིམས་ཀྱི་ཕར་ཕྱིན་ལ་གོམས་པར་བྱས་པའི་དགེ་བ་རྣམས་ཁོང་ཁྲོའི་བསམ་པ་སྐད་ཅིག་ཙམ་ཞིག་སྐྱེས་པས་ཀྱང་འཇོམས་པར་གསུངས། ཁྲོ་བ་སྐྱེ་བའི་རྟེན་ནི་བྱང་སེམས་དང་བྱང་སེམས་མ་ཡིན་པ་ཅི་རིགས་དང་། ཁྲོ་བའི་ཡུལ་ཡང་བྱང་སེམས་དང་བྱང་སེམས་མ་ཡིན་པ་ཅི་རིགས་སོ། །གཞན་ཡང་ཁོང་ཁྲོ་སྐྱེས་པ་ནི་གདོན་གྱིས་ཟིན་པ་དང་འདྲ་བ་སྟེ་རང་གི་སེམས་ཁོང་ཁྲོ་གང་གིས་ཟིལ་གྱིས་ནོན་ན་རང་གི་རྒྱུད་ལ་ཡོད་པའི་དགེ་བའི་བསམ་པ་ཐམས་ཅད་གཏོང་བར་འགྱུར་ལ། ཆོས་དང་འཇིག་རྟེན་གྱི་ཚུལ་ལས་བརྩམས་པའི་དོན་གྲུབ་པ་རྣམས་ཀྱང་ཉམས་པར་འགྱུར་ཏེ། ཁོང་ཁྲོ་དྲག་པོ་སྐྱེས་པས་རང་གི་ཚེ་དང་བསོད་ནམས་འཛད་པར་འགྱུར་བས་ཚེ་འདིའི་གྲུབ་པ་རྣམས་ཉམས་པར་འགྱུར་ལ། ཁོང་ཁྲོ་དྲག་པོ་སྐྱེས་པའི་མཐུས་བཤེས་གཉེན་ལ་དད་པ་མེད་པར་བྱེད། གྲོགས་ལ་དག་སྣང་མེད་པར་བྱེད། སེམས་ཅན་ལ་སྙིང་རྗེ་མེད་པར་བྱེད། ཆོས་ཀྱི་གནས་ལུགས་ལྟ་བའི་བློ་གྲོས་མེད་པར་བྱེད་པས་ཆོས་ཀྱི་དོན་སྔར་གྲུབ་པ་ཐམས་ཅད་ཉམས་པར་འགྱུར་རོ། །དེ་འདྲ་བའི་ཁྲོ་བ་སྐྱེས་པ་ནི་གདོན་མ་རུང་པས་ཡིད་བསྒྱུར་བ་དང་འདྲའོ། །རང་གི་སྤྱོད་ཚུལ་ཆོས་དང་མཐུན་པ་ཐམས་ཅད་ཉམས་པར་བྱེད་ལ། ཚུལ་བཞིན་མིན་པའི་ཡིད་ལ་བྱེད་པ་འབའ་ཞིག་གི་དབང་དུ་སོང་བ་སོགས་མང་ངོ་། །
ལན། གཞན་གྱིས་གནོད་པ་བྱེད་པ་ལ་ཁོང་ཁྲོ་ལངས་དགོས་དོན་ཡོད་མེད་ནི་ཁོང་ཁྲོ་བྱེད་སའི་ཡུལ་དང་། ཡུལ་ཅན། རྟེན་བཅས་གསུམ་ལ་བརྟགས་ནས་ཤེས་པར་བྱ་དགོས། དང་པོ་ཡུལ་ལ་བརྟགས་པ་ནི་གནོད་པ་བྱེད་མཁན་གྱི་ཡུལ་དེར་གནོད་པ་སྐྱེས་དང་མི་སྐྱེས་ལ་རང་དབང་ཡོད་པ་སྙམ་ནས་ཁྲོས་ན་མི་རིགས་ཏེ་དེ་ལ་སྔར་བསགས་པའི་ལས་དང་ཉོན་མོངས་སོགས་རྒྱུ་རྐྱེན་གཞན་གྱིས་མཐའ་གཅིག་ཏུ་བསྐུལ་བ་ལས་རང་དབང་གཏན་ནས་མེད་པ་ཡིན་པ་དང་། རང་དབང་མེད་པར་གཞན་གྱིས་བསྐུལ་ནས་གནོད་པ་སྐྱེས་བ་ལ་ཁྲོ་བ་ན་དེ་མི་འགྲིག་སྟེ་གདོན་གྱིས་དབང་དུ་སོང་པ་གང་གིས་རང་དེ་ལས་ཐར་བ་ལ་ཕན་འདོགས་མཁན་རྣམས་ལ་བརྡེག་པ་སོགས་ཀྱི་གནོད་པ་བྱེད་ཀྱང་དེ་ལ་རང་དབང་མེད་པ་སྙམ་ནས་སུ་ཡང་མི་ཁྲོ་བ་མ་ཟད་གདོན་ལས་ཐར་བའི་རོགས་བྱེད་པ་བཞིན་དུ་གནོད་བྱེད་དེ་ལའང་ཉོན་མོངས་པའི་གདོན་གྱིས་ཟིན་པས་ཅི་ལ་ཁྲོ། གནོད་པ་སྐྱེས་བ་ནི་སེམས་ཅན་གྱི་རང་བཞིན་ཡིན་ན་ཁྲོ་མི་རིགས་ཏེ་མེ་ཚ་ཞིང་སྲེག་པ་ལ་ཁྲོ་བ་མི་རིགས་པ་བཞིན་དང་། རང་བཞིན་མ་ཡིན་པ་གློ་བུར་བྱུང་བ་ཡིན་ནའང་ཁྲོ་དོན་མེད་དེ་དུ་བ་སོགས་ཀྱིས་ནམ་མཁའ་སྒྲིབ་པའི་རྐྱེན་གྱིས་ནམ་མཁའ་ལ་ཅི་ཁྲོ། དངོས་ཤུགས་ཀྱི་ཐད་ནས་བསམ་མནོ་བཏང་བ་སྟེ་ཐད་ཀར་དངོས་སུ་གནོད་པ་ལ་ཁྲོ་ན་དབྱུག་པ་སོགས་ལ་ཁྲོ་དགོས་པ་དང་བརྒྱུད་ནས་དབྱུག་པ་སོགས་ལ་བསྐུལ་བ་བྱེད་པས་ཁྲོ་ན་ཞེ་སྡང་ལ་ཁྲོ་དགོས་པ་སྟེ་དེས་དབྱུག་པ་ལ་སྐུལ་བ་བཞིན་ཞེ་སྡང་གིས་དེ་ལ་སྐུལ་བ་དང་།གནོད་བྱེད་སྐུལ་བའི་རྒྱུ་ལ་བསམས་ནའང་ཁྲོ་མི་རིགས་ཏེ། གནོད་པ་བྱེད་པའི་སྡུག་བསྔལ་དེ་རྒྱུ་མེད་པ་དང་རྒྱུ་མི་མཐུན་པ་ལས་མི་འབྱུང་བས་རྒྱུ་མཐུན་པ་ལས་འབྱུང་དགོས་པ་དང་རྒྱུ་དེའང་རང་གི་སྔོན་གྱི་མི་དགེ་བའི་ལས་ཡིན་ཞིང་དེས་གནོད་བྱེད་རང་དབང་མེད་པར་བསྐུལ་བ་ཡིན། རང་གིས་ལན་པ་ལ་གཞན་ལ་ཁྲོ་བ་ནི་མི་རིགས་པའོ། །ཡུལ་ཅན་རང་གི་སྡུག་བསྔལ་མ་བཟོད་ནས་གནོད་བྱེད་ལ་ཁྲོ་ན་ཤིན་ཏུ་མི་རིགས་ཏེ་གནས་སྐབས་གནོད་པའི་སྡུག་བསྔལ་ཆུང་ངུ་འདིའང་བཟོད་པ་མ་ནུས་ན་གཞན་ལ་ཁྲོ་བས་ནི་དགེ་བ་ཐམས་ཅད་བཅོམ་ལ་ངན་འགྲོའི་སྡུག་བསྔལ་གྱི་རྒྱུ་སྐྱེས་བ་ཡིན་པས་སྡུག་བསྔལ་ཆུང་ངུ་ལ་མི་བཟོད་པས་སྡུག་བསྔལ་ཆེན་པོའི་རྒྱུ་སྒྲུབ་པ་ཤིན་ཏུ་འགལ། ལྡོག་ཏུ་གནོད་པའི་སྡུག་བསྔལ་ནི་སྔོན་ཆད་གཞན་འགནོད་པ་བྱེད་པ་སོགས་ཀྱི་ལས་ངན་པའི་འབྲས་བུ་ཡིན་པས་དེ་མྱངས་ན་སྔོན་ལས་ངན་པ་འཛད་པར་འགྱུར་བས་དེ་ནི་གནོད་པ་སྐྱེས་མཁན་གང་དེའི་བཀའ་དྲིན་ཡིན་པས་དེ་ལ་དགའ་བ་ལས་ཅི་ལ་ཁྲོ། རྟེན་ལ་བརྟགས་ན་ཁྲོ་བ་མི་རིགས་པ་ནི་གནོད་པའི་རྒྱུ་དང་སྐྱོན་ཅན་སྐྱོན་མེད་ལ་བརྟགས་ནའང་ཁྲོ་མི་རིགས་པ་དང་། རང་གི་སེམས་བསྐྱེད་པའི་དུས་ཀྱང་སེམས་ཅན་ཐམས་ཅད་ཀྱི་ཕན་བདེ་སྒྲུབ་པར་ཁས་བླངས་པས་ཀྱང་ཁྲོ་བ་ལྟ་ཅི་བཟོད་པ་སྐྱེད་རིགས་སོ།།
ལན། གཞན་གྱི་བསྟོད་པ་དང་བཀུར་བ་དང་སྐད་གྲགས་ཆེ་བ་སོགས་ཀྱིས་ཚེ་འདིའི་ཚེ་རིང་ནད་མེད་དང་མི་ཚེ་དོན་ཡོད་འགྱུར་བ་སོགས་ལ་ཅི་ཡང་མི་ཕན་པ་དང་། ཕྱི་མར་ངན་སོང་ལ་མི་འགྲོ་བ་དང་བསོད་ནམས་འཐོབ་པ་སོགས་ལ་ཡང་ཕན་པ་སྤུ་ཙམ་མེད་པས། འདི་ཕྱི་གང་ལ་ཡང་མི་ཕན་ཡང་དེའི་ཆེད་དུ་ཁོང་ཁྲོ་བྱེད་པ་ནི་གནས་ཁང་གི་ཕན་པ་གང་ཡང་མེད་པའི་བྱེ་མའི་ཁང་པ་རྡིབ་པ་ལ་བྱིས་པ་ཆུང་ཆུང་དག་ངུ་བ་དང་ཁྱད་པར་ཅི་ཞིག་ཡོད། དེ་ལས་ལྡོག་ཏེ་བཀུར་དང་བསྟོད་དང་གྲགས་སོགས་ཀྱིས་རང་སེམས་དོན་མེད་ལ་གཡེངས་པ་དང་། གཞན་ཡོན་ཏན་ཅན་ལ་ཕྲག་དོག་སྐྱེས་པ་དང་ཆགས་པ་འཕེལ་བ་སོགས་མི་དགེ་བའི་བྱ་བ་གང་མང་འབྱུང་བར་བྱེད་པས་དེ་དག་ཉམས་པ་བྱེད་པ་ནི་རང་ཉིད་ངན་སོང་དུ་འགྲོ་བའི་སྒོ་རྣམས་བཀག་པས་བཀའ་དྲིན་གཟོ་བ་ལས་ཁྲོ་དོན་ཅི་ཡང་མེད་པའོ།།
ལན། སེམས་ནི་ལུས་ཅན་མ་ཡིན་པས་གཞན་གྱིས་ཐད་ཀ་གནོད་མི་ནུས་ལ། གལ་ཏེ་ལུས་ལ་གནོད་པ་བརྒྱུད་ནས་སེམས་ལ་གནོད་པ་ཡིན་ན་བརྙས་དང་སྨད་པས་ལུས་ལ་གནོད་པ་སྤུ་ཙམ་ཡང་མི་ཐུབ་ཅིང་ལུས་སེམས་གཉིས་ལ་་མ་གནོད་ན་ཅིའི་ཕྱིར་དུ་དེ་ལ་ཁྲོ། བརྙས་དང་སྨད་པ་སོགས་བྱེད་པ་ནི་གཞན་རང་ལ་མི་དགའ་བ་ཡིན་པས་དེ་ལ་ཁྲོ་བ་ཡིན་ཟེར་ན། གཞན་མ་དགའ་བས་རང་ལ་གནོད་པ་ཅི་ཡང་མི་ཐེབས་པས་ཁྲོ་དགོས་དོན་ཅི་ཡོད།གཞན་མི་དགའ་བས་རང་ལ་རྙེད་པ་ཐོབ་པར་བར་ཆད་བྱེད་པས་སྨད་པསོགས་ལ་ཁྲོ་བ་བསམས་ན་རྙེད་པ་ཐོབ་ཀྱང་བཞག་ནས་འཆི་དགོས་པས་ཁྲོས་པའི་སྡིག་པ་ཤིན་ཏུ་ལྕི་ལ་མིག་དང་རྔ་མ་ཅི་ལ་བརྗེ། རྙེད་པ་ཐོབ་ནས་ཡུན་རིང་མ་འཆི་ཡང་འཆི་བ་ལས་ཐར་བ་གཏན་ནས་མེད་པས་འཆི་བའི་དུས་སུ་ལོ་བརྒྱ་ལ་བདེ་བ་སྤྱད་པ་དང་ལོ་གཅིག་ལ་བདེ་བ་སྤྱད་པ་གཉིས་ལ་ཁྱད་པར་གང་ཡང་མེད་པས་ཁྲོ་བ་མི་རིགས་སོ། །
ལན། སྡུག་བསྔལ་འདི་འདྲ་མེད་ན་དེ་ལ་ངེས་འབྱུང་མི་སྐྱེ་བས་ཐར་བ་ལ་ཡིད་བསྐུལ་བའི་ཡོན་ཏན། སྡུག་བསྔལ་བྱུང་བས་རློམ་པའི་མཐོ་སྣང་འཇིག་པས་དྲེགས་པ་སེལ་བའི་ཡོན་ཏན། སྡུག་བསྔལ་དྲག་པོ་མྱོང་བ་ནི་རྒྱུ་མི་དགེ་བ་ལས་བྱུང་བས་འབྲས་བུ་སྡུག་བསྔལ་ལ་མི་འདོད་ན་རྒྱུ་ལྡོག་དགོས་པས་སྡིག་པ་ལ་འཛེམས་པའི་ཡོན་ཏན།༧སྡུག་བསྔལ་ལ་བརྟེན་ནས་བདེ་བ་འདོད་ཅིང་བདེ་བ་དགོས་ན་རྒྱུ་དགེ་བ་སྒྲུབ་དགོས་པས་དགེ་བ་སྒྲུབ་པར་དགའ་བའི་ཡོན་ཏན། རང་གི་ཉམས་མྱོང་ལ་རྗེས་དཔག་བྱས་ནས་སེམས་ཅན་གཞན་ལ་ཡང་འདི་འདྲ་སྡུག་བསྔལ་ཡོད་དོ་སྙམ་ནས་འཁོར་བའི་སེམས་ཅན་ལ་སྙིང་རྗེ་སྐྱེས་བའི་ཡོན་ཏན་བཅས་ལ་བསམས་ནས་སྡུག་བསྔལ་དང་དུ་ལེན་པའོ། །དང་དུ་བླང་པར་བྱ་བའི་སྡུག་བསྔལ་ལ་ཚངས་སྤྱོད་འཕེལ་བའི་གནས་ཆོས་གོས་དང་བསོད་སྙོམས་སོགས་ངན་པ་དང་ཉུང་བ་རྙེད་པ་སོགས་ལ་བརྟེན་པའི་སྡུག་བསྔལ་དང་གཅིག འཇིག་རྟེན་གྱི་ཆོས་མ་རྙེད་པ་དང་མི་སྙན་པ་སོགས་དགུ་ལ་བརྟེན་པའི་སྡུག་བསྔལ་དང་གཉིས། འཆག་པ་དང་འདུག་པའི་སྤྱོད་ལམ་གྱིས་སྒྲིབ་པ་རྣམས་ལས་ཉིན་མཚན་དུ་སེམས་སྦྱོར་བའི་སྐབས་ཀྱི་སྡུག་བསྔལ་དང་གསུམ།དཀོན་མཆོག་གསུམ་དང་བླ་མ་ལ་མཆོད་ཅིང་རིམ་གྲོ་བྱེད་པ་དང་ཆོས་རྣམས་བཟུང་བ་སོགས་ཆོས་འཛིན་པ་བདུན་ལ་རྩོལ་བའི་སྐབས་ཀྱི་སྡུག་བསྔལ་དང་བཞི། སྐྲ་དང་ཁ་སྤུ་བྲེག་པ་དང་གོས་དྲས་པ་དང་ཁ་དོག་ངན་པ་སོགས་སློང་མོའི་འཚོ་བ་བདུན་ལ་བརྟེན་པའི་སྡུག་བསྔལ་དང་ལྔ། དགེ་བའི་ཕྱོགས་ལ་བརྩོན་པའི་ཚེ་ལུས་སེམས་ངལ་བ་དང་དུབ་པའི་སྡུག་བསྔལ་དང་དྲུག སེམས་ཅན་གྱི་དོན་བྱ་བ་བཅུ་གཅིག་ལ་བརྟེན་པའི་སྡུག་བསྔལ་དང་བདུན། ལྷུང་བཟེད་དང་ཆོས་གོས་ཀྱི་ལས་སོགས་རབ་བྱུང་དང་ཁ་ན་མ་ཐོ་མེད་པའི་ང་ཞིང་ལས་དང་ཚོང་སོགས་ཁྱིམ་པའི་འཕྲལ་གྱི་བྱ་བ་ལ་བརྟེན་པའི་སྡུག་བསྔལ་དང་བརྒྱད་བཅས་སོ།།
ལན། མོས་པའི་ཡུལ་ལ་བརྒྱད་དེ། ༧དང་བའི་ཡུལ་དཀོན་མཆོག་གསུམ་གྱི་ཡོན་ཏན། མངོན་དུ་བྱ་བའི་ཡུལ་བདག་མེད་གཉིས་ཀྱི་དོན་ཁོ་ན་ཉིད།འདོད་པའི་ཡུལ་ནི་སངས་རྒྱས་དང་བྱང་ཆུབ་སེམས་དཔའི་མཐུ་ཆེན་པོ་དང་། བླང་བྱའི་ཡུལ་ལེགས་པར་སྤྱད་པའི་རྒྱུ་དང་དེའི་འབྲས་བུ་འདོད་པ། དོར་བྱའི་ཡུལ་ཉེས་པར་སྤྱད་པའི་རྒྱུ་དང་དེའི་འབྲས་བུ་མི་འདོད་པ། སྒོམ་པའི་ཡུལ་ལ་ཐོབ་བྱའི་དོན་བྱང་ཆུབ་དང་དེ་ཐོབ་པའི་ཐབས་བྱང་སེམས་ཀྱི་བསླབ་པའི་ལམ་ཐམས་ཅད་བཅས་གཉིས།  ཐོས་བསམ་གྱིས་རྗེས་སུ་བསྒྲུབ་པའི་ཡུལ་ནི་གསུང་རབ་ཡན་ལག་བཅུ་གཉིས་ལ་སོགས་དམ་པའི་ཆོས། མོས་པའི་ཚུལ་ནི་ཡུལ་དེ་དག་ཇི་ལྟར་ཡིན་པ་ལ་ངེས་པ་རྙེད་ནས་མི་མཐུན་པར་མེད་པ་འཛིན་ཅིང་ཡང་ཡང་སེམས་པའོ།།
ལན། དང་པོ་བརྩོན་འགྲུས་ཀྱི་ཕ་རོལ་དུ་ཕྱིན་པ་ལ་ལྔ། བརྩོན་འགྲུས་ཀྱི་ངོ་བོ། དེ་ཉམས་སུ་ལེན་པ་ལ་འཇུག་པའི་ཐབས། བརྩོན་འགྲུས་ཀྱི་རབ་དབྱེ། སྒྲུབ་པའི་ཚེ་ཇི་ལྟར་བྱ་བ། དེ་དག་གི་དོན་བསྡུ་པའོ། །བརྩོན་འགྲུས་ཀྱི་རབ་དབྱེ་ལ་གཉིས། རབ་དབྱེ་དངོས་དང་། བརྩོན་འགྲུས་བསྐྱེད་པའི་ཐབས། དང་པོ་ལ་གསུམ། གོ་ཆའི་བརྩོན་འགྲུས། དགེ་བ་ཆོས་སྡུད་ཀྱི་བརྩོན་འགྲུས། སེམས་ཅན་དོན་བྱེད་ཀྱི་བརྩོན་འགྲུས་སོ། །གཉིས་པ་བརྩོན་འགྲུས་དེ་བསྐྱེད་པའི་ཐབས་ལ་བཞི། བརྩོན་འགྲུས་ཀྱི་གེགས་འགལ་རྐྱེན་སྤང་བ། མཐུན་རྐྱེན་དཔུང་གི་ཚོགས་བསག་པ། དེ་ལ་བརྟེན་ནས་བརྩོན་འགྲུས་རྩོམ་པ་ལྷུར་བླངས་པ། དེ་ལས་ལུས་སེམས་ལས་སུ་རུང་བར་བྱ་ཚུལ་ལོ། །དང་པོ་གཉིས། མི་མཐུན་ཕྱོགས་ངོས་བཟུང་བ། དེ་སྤང་ཐབས་བསྟེན་པ། འདི་ལ་གསུམ། ཕྱི་བཤོལ་གྱི་ལེ་ལོ་འགོག་པ། བྱ་བ་ངན་པ་ལ་ཆགས་པ་དགག་པ། སྒྱིད་ལུག་པའམ་བདག་ཉིད་བརྙེས་པ་དགག་པའོ། །འདི་ལ་གསུམ། ཐོབ་བྱ་ལ་སྒྱིད་ལུག་པ་དགག་པ། དེ་ཐོབ་པའི་ཐབས་ལ་སྒྱིད་ལུག་པ་དགག་པ།གང་དུ་གནས་ནས་སྒྲུབ་པའི་གནས་ལ་ཞུམ་པ་དགག་པའོ། །གཉིས་པ་མཐུན་རྐྱེན་དཔུང་གི་ཚོགས་བསག་པ་ལ་བཞི། མོས་པའི་སྟོབས།བརྟན་པའི་སྟོབས། དགའ་བའི་སྟོབས། དོར་བའི་སྟོབས་བཅས་སོ།།གཉིས་པ། བསམ་གཏན་གྱི་ཕ་རོལ་དུ་ཕྱིན་པ་ལ་ལྔ། བསམ་གཏན་གྱི་ངོ་བོ། དེ་བསྒོམ་པ་ལ་འཇུག་པའི་ཐབས། བསམ་གཏན་གྱི་རབ་དབྱེ། སྒྲུབ་ཚེ་ཇི་ལྟར་བྱ་བ། དེ་དག་གི་དོན་བསྡུ་བའོ། །ཤེས་རབ་ཀྱི་ཕ་རོལ་དུ་ཕྱིན་པ་ལ་ལྔ། ཤེས་རབ་ཀྱི་ངོ་བོ། དེ་བསྒོམ་པ་ལ་འཇུག་པའི་ཐབས། ཤེས་རབ་ཀྱི་རབ་དབྱེ། སྒྲུབ་ཚེ་ཇི་ལྟར་བྱ་བ། དེ་དག་གི་དོན་བསྡུ་བའོ། །ཤེས་རབ་ཀྱི་རབ་དབྱེ་ལ་གསུམ། དོན་དམ་རྟོགས་པ། ཀུན་རྫོབ་རྟོགས་པ། སེམས་ཅན་དོན་བྱ་བ་རྟོགས་པའི་ཤེས་རབ་བོ། །
ལན། བརྩོན་འགྲུས་ཀྱི་ངོ་བོ་ནི་དགེ་བའི་བྱ་བ་ལ་སྤྲོ་བའོ། །དེར་དབྱེ་ན་གོ་ཆའི་བརྩོན་འགྲུས་ཏེ།སེམས་ཅན་རེ་རེའི་བསམ་བློའི་ནང་དུ་ཡོན་ཏན་སྣེ་གཅིག་དང་དགེ་བའི་སེམས་སྣེ་གཅིག་སྐྱེ་བའི་དོན་དུ་རང་ཉིད་བསྐལ་བ་མང་པོའི་བར་དུ་དམྱལ་བ་ལ་སྡོད་དགོས་བྱུང་ཡང་སྡོད་ཐུབ་བསམ་པའི་ཆོད་སེམས་ལྡན་པ་ལ་ཟེར།  དགེ་བ་ཆོས་སྡུད་ཀྱི་བརྩོན་འགྲུས་ཏེ། ཕྱིན་དྲུག་ཡང་དག་པར་འགྲུབ་པར་བྱ་བའི་ཕྱིར་དེ་དག་ལ་སྦྱོར་བའོ།། སེམས་ཅན་ཀྱི་དོན་བྱེད་པའི་བརྩོན་འགྲུས་ནི་སེམས་ཅན་གྱི་དོན་བྱ་བ་བཅུ་གཅིག་ལ་ཇི་ལྟར་རིགས་པར་སྦྱོར་བའི་བརྩོན་འགྲུས་བཅས་གསུམ་མོ། །བརྩོན་འགྲུས་ཉམས་སུ་ལེན་པ་ལ་འཇུག་པའི་ཐབས་ནི། བརྩོན་འགྲུས་བརྩམས་པའི་ཕན་ཡོན་དང་མ་བརྩམས་པའི་ཉེས་དམིགས་གཉིས་ལ་བསྒོམ་པའོ།།སྒྲུབ་པའི་ཚེ་ཇི་ལྟར་བྱ་བ་ལ་བརྩོས་འགྲུས་གང་རྩོམ་ཡང་དམ་པ་དྲུག་ལྡན་བྱ་བ་དང་ཕར་ཕྱིན་དྲུག་དང་འབྲེལ་བར་བསྒྲུབ་དགོས་པ་སྟེ།རང་དེ་ལ་གནས་ནས་གཞན་དེ་ལ་འགོད་པ་ནི་བརྩོན་འགྲུས་ཀྱི་སྦྱིན་པ་ཡིན་ལ། ལྷག་མ་རྣམས་སྦྱིན་པའི་སྐབས་དང་མཚུངས་སོ། །
ལན། བརྩོན་འགྲུས་སྐྱེད་པ་ལ་འགལ་རྐྱེན་གཉིས་ཡོད་དེ། དགེ་བའི་ཆོས་སྒྲུབ་ནུས་པར་མཐོང་ཡང་མི་འཇུག་པ་དང་ལ་ནུས་སྙམ་པའི་ཞུམ་པ་བཅས་སོ། ། དེ་ལས་དང་པོ་ལ་ཡང་གཉིས་ཏེ།ད་དུང་ལོང་ཡོད་སྙམ་སྟེ་ཕྱི་བཤོལ་བྱེད་པ། དེ་མིན་ཡང་བྱ་བ་ངན་པ་རྣམས་ལ་ཆགས་པས་ཟིལ་གྱིས་གནོན་པ་བཅས་སོ། ། ཕྱི་བཤོལ་བྱེད་པའི་གཉེར་པོ་ལ་ལུས་ཐོབ་པ་མྱུར་དུ་འཇིག་པ་དང་། ཤི་བའི་འོག་ཏུ་ངན་འགྲོར་ལྟུང་བ། སླར་ཡང་རྟེན་བཟང་པོ་འདི་འདྲ་རྙེད་དཀའ་བ་གསུམ་བསྒོམ་དགོས།དེ་མིན་ཡང་བྱ་བ་ངན་པ་རྣམས་ལ་ཆགས་པས་ཟིལ་གྱིས་གནོན་པའི་གཉེར་པོ་ལ་དམ་ཆོས་ནི་འདི་ཕྱིར་དགའ་བ་མཐའ་ཡས་པ་འབྱུང་བའི་རྒྱུ་ཡིན་པ་དང་། དོན་མེད་ཀྱི་ཅལ་ཅོལ་སྨྲ་བ་དང་རྒོད་པ་སོགས་ཀྱི་རྣམ་གཡེང་རྣམས་འགོག་དགོས། གཉིས་པ་བདག་གིས་དེ་འདྲ་སྒྲུབ་ག་ལ་ནུས་སྙམ་པའི་ཞུམ་པ་ལའང་འཐོབ་བྱའི་སངས་རྒྱས་ཀྱི་ཡོན་ཏན་མཐའ་ཡས་པས་དེ་བདག་གིས་འཐོབ་པར་མི་ནུས་སྙམ་པ་དང་། ཐབས་རྐང་ལག་གཏོང་བ་སོགས་བྱ་དཀའ་བ་དཔག་ཏུ་མེད་པས་བདག་གིས་སྒྲུབ་མི་ནུས་སྙམ་པ། གནས་འཁོར་བར་སྐྱེ་བ་མཐའ་ཡས་པ་ལེན་དགོས་ལ་དེའི་ཚེ་འཁོར་བའི་སྡུག་བསྔལ་གྱིས་གནོད་པས་སྙམ་པ་བཅས་ཀྱི་ཞུམ་པ་གསུམ་ཡོད།དང་པོའི་གཉེན་པོར་སྔར་སངས་རྒྱས་པ་རྣམས་ཀྱང་དང་པོ་ནས་ལམ་མཐོན་པོ་ཐོབ་ཟིན་པ་མ་ཡིན་ལ། བདག་འདྲ་བ་ཞིག་ཁོ་ན་ལམ་ཇེ་མཐོར་གཤེགས་ཏེ་སངས་རྒྱས་བས། བདག་གིས་ཀྱང་བརྩོན་འགྲུས་མ་བཏང་ན་ཅིའི་ཕྱིར་མི་འཐོབ་སྙམ་དུ་བསམ་པའོ། །གཉིས་པའི་གཉེན་པོར་ལུས་ལ་སོགས་པ་གཏོང་བ་ཡང་བྱ་དཀའ་བའི་འདུ་ཤེས་སྐྱེ་བའི་རིང་ལ་མི་གཏོང་ལ། གཏོང་བའི་ཚེ་ཚོད་མ་སོགས་སྟེར་བ་དང་འདྲ་བར་མི་དཀའ་བའོ་སྙམ་དུ་བསམ་མོ། གསུམ་པའི་གཉེན་པོ་ལ་བྱང་སེམས་ཀྱིས་སྡིག་པ་སྤངས་པས། དེའི་འབྲས་བུ་ཚོར་བ་སྡུག་བསྔལ་མི་འབྱུང་ལ། འཁོར་བ་དང་རང་བཞིན་མེད་པ་སྒྱུ་མ་ལྟར་རྟོགས་པ་བརྟན་པས་སེམས་ལ་སྡུག་བསྔལ་མེད་ཅིང་ལུས་སེམས་བདེ་བས་རྒྱས་ན་འཁོར་བར་སྡོད་ཀྱང་སྐྱོ་དོན་མེད་སྙམ་དུ་བསམས་ནས་ཞུམ་པ་འགོག་པའོ། །དེ་བཞིན་བརྩོན་འགྲུས་ཀྱི་མཐུན་རྐྱེན་ལའང་མོས་པའི་སྟོབས་དང་། བརྟན་པའི་སྟོབས། དགའ་བའི་སྟོབས།དོར་བའི་སྟོབས་བཅས་བཞི་ཡོད། དེ་ལས་མོས་པའི་སྟོབས་ནི་ལས་འབྲས་བསྒོམས་ཏེ་འདོར་ལེན་བྱེད་པ་ལ་འདུན་པ་བསྐྱེད་པའོ། །བརྟན་པའི་སྟོབས་ནི་མ་བརྟགས་པར་ཅི་རུང་རུང་དུ་མི་འཇུག་པར་བརྟགས་ནས་ཞུགས་པ་དེ་མཐར་ཕྱིན་པའོ། །དགའ་བའི་སྟོབས་ནི་བྱིས་པ་རྩེད་མོ་ལ་འཇུག་པ་ལྟར་འཕྲོ་མི་གཅོད་པར་ངོམས་པ་མེད་པར་བརྩོན་འགྲུས་རྩོམ་པའོ། །དོར་བའི་སྟོབས་ནི་བརྩོན་འགྲུས་བརྩམས་པས་ལུས་སེམས་དུབ་པ་ན་ངལ་གསོ་སྟེ་སོས་མ་ཐག་ནས་ཡང་བརྩོན་འགྲུས་རྩོམ་པའོ།།
ལན། བསམ་གཏན་གྱི་ངོ་བོ་ནི་རང་གི་སེམས་དགེ་བའི་དམིགས་པ་ལ་རྩེ་གཅིག་ཏུ་བྱས་ནས་མ་ཡེངས་པར་གནས་པའོ། །ངོ་བོའི་སྒོ་ནས་དབྱེ་ན་ཕྱི་པ་ནང་པ་གཉིས་ཀ་ལ་ཐུན་མོང་དུ་ཡོད་པའི་གྲོགས་གཉིས་སུ་མེད་པའི་ཡེ་ཤེས་ཀྱིས་མ་ཟིན་པའི་འཇིག་རྟེན་གྱི་བསམ་གཏན་དང་། ནང་པ་ཁོ་ན་ཐུན་མིན་དུ་ཡོད་པའི་གྲོགས་གཉིས་སུ་མེད་པའི་ཡེ་ཤེས་ཀྱིས་ཟིན་པའི་འཇིག་རྟེན་ལས་འདས་པའི་བསམ་གཏན་གཉིས། དང་པོ་ལ་ཡང་གཟུགས་ཁམས་སས་བསྡུས་པའི་བསམ་གཏན་དང་པོ། གཉིས་པ། གསུམ་པ། བཞི་པ་བཅས་དང་།1གཟུགས་མེད་ཀྱིས་བསྡུས་པའི་ནམ་མཁའ་མཐའ་ཡས་སྐྱེ་མཆེད་དང་། རྣམ་ཤེས་མཐའ་ཡས་སྐྱེ་མཆེད།ཅི་ཡང་མེད་པའི་སྐྱེ་མཆེད།འདུ་ཤེས་མེད་མིན་གྱི་སྐྱེ་མཆེད་བཅས་སོ། ། ཕྱོགས་ཀྱི་སྒོ་ནས་དབྱེ་ན་ཞི་གནས་དང་། ལྷག་མཐོང་། དེ་གཉིས་ཟུང་འབྲེལ་གྱི་ཕྱོགས་གསུམ། བྱེད་ལས་ཀྱི་སྒོ་ནས་དབྱེ་ན་མཐོང་ཆོས་བདེ་བར་གནས་པའི་བསམ་གཏན་ཏེ། གང་ལ་མཉམ་པར་བཞག་ན་ལུས་དང་སེམས་ཤིན་ཏུ་སྦྱངས་པ་བསྐྱེད་པའི་བསམ་གཏན་དང་། ཝྱཡོན་ཏན་གྱི་རྟེན་བྱེད་པའི་བསམ་གཏན་ཏེ།མངོན་ཤེས་དང་རྣམ་ཐར་དང་ཟད་པར་དང་ཟིལ་གནོན་སོགས་ཉན་ཐོས་དང་ཐུན་མོང་བའི་ཡོན་ཏན་སྒྲུབ་པའི་བསམ་གཏན། སེམས་ཅན་གྱི་དོན་བྱེད་པའི་བསམ་གཏན་ཏེ། དོན་བྱ་བ་བཅུ་གཅིག་གི་དོན་རྣམས་སྒྲུབ་པའི་བསམ་གཏན་བཅས་གསུམ་མོ། །བསམ་གཏན་སྒོམ་པ་ལ་འཇུག་པའི་ཐབས་ནི། བསམ་གཏན་སྒོམ་པའི་ཕན་ཡོན་དང་། མ་བསྒོམ་པའི་ཉེས་དམིགས་སེམས་དགོས། སྒྲུབ་པའི་ཚེ་ཇི་ལྟར་བྱ་ཞེ་ན། ཏིང་ངེ་འཛིན་གྱི་དགེ་བ་ཇི་འདྲ་ཞིག་བསྒྲུབ་ནའང་དམ་པ་དྲུག་ལྡན་དུ་བསྒྲུབ་པ་དང་ཕར་ཕྱིན་དྲུག་དང་འབྲེལ་བར་བསྒྲུབ་དགོས་པ་སྟེ། རང་བསམ་གཏན་ལ་གནས་ནས་གཞན་བསམ་གཏན་ལ་འགོད་པ་ནི་བསམ་གཏན་གྱི་སྦྱིན་པ་ཡིན་ལ།གཞན་རྣམས་སྔར་ལྟར་རོ།
ལན། བསམ་གཏན་གྱི་ཕར་ཕྱིན་རྫོགས་པ་ནི་བྱིང་རྒོད་དང་བྲལ་ཞིང་དང་བར་འགྱུར་པ་དང་། སྐྱོ་བར་འགྱུར་བའི་ཡིད་བྱེད་ཀྱིས་ཟིན་པའི་སེམས་ལ་རག་ལས་པ་ཡིན་ཏེ། གཟུངས་སྔགས་ཀྱི་བཟླས་བརྗོད་དང་སྨྱུང་གནས་ལ་སོགས་པའི་དཀའ་ཐུབ་ཀུན་ཡུན་རིང་བོའི་དུས་སུ་སྤྱད་པར་བྱས་ཀྱང་སེམས་གཞན་དུ་གཡེངས་པས་བྱས་པ་ལ། ངག་གི་གཟུངས་སྔགས་སོགས་ཀྱི་བཟླས་བརྗོད་དང་ནི་ལུས་ཀྱིས་སྨྱུང་བར་གནས་པ་དང་དབང་པོའི་སྒོ་སྡོམ་པ་ལ་སོགས་པའི་དཀའ་ཐུབ་ཀུན་དུས་ཐུང་ངུར་བྱས་པ་ལྟ་ཞོག་ཡུན་རིང་པོའི་བར་གྱི་དུས་སུ་སྤྱད་ནས་གོམས་པར་བྱས་ཀྱང་དྲན་ཤེས་ཀྱིས་མ་ཟིན་པས་སེམས་གཉིད་རྨུགས་དང་བྱིང་རྒོད་ལ་སོགས་པར་སོང་བའི་དབང་གིས་དགེ་བའི་དམིགས་པ་ལས་གཞན་པའི་ཡུལ་ལ་གཡེངས་པར་གྱུར་པས་བྱས་པ་དག་ནི་ཆོས་རྣམས་ཀྱི་གནས་ལུགས་དེ་ཉིད་ཇི་ལྟ་བ་བཞིན་མངོན་སུམ་དུ་རིག་པ་ཐམས་ཅད་མཁྱེན་པའི་དོན་དང་འབྲས་བུ་མེད་ཅེས་དཔེར་ན་བུ་བྱ་བ་བྱེད་མི་ནུས་པ་ལ་བུ་མིན་ཞེས་བརྗོད་པ་བཞིན་སེམས་གཞན་དུ་གཡེངས་པའི་དགེ་སྦྱོར་ཐམས་ཅད་འབྲས་བུ་ཆུང་ངུ་ལས་མེད་པས་དོན་ཆུང་བར་བསྟན་པ་དང་། མདོ་ལས་ཀྱང་། དགེ་སློང་དག་འདོད་པ་ལ་སེམས་གཡེང་པའི་དཀའ་ཐུབ་དང་ཁ་ཏོན་ལ་སོགས་པ་ནི་འབྲས་བུ་མེད་པར་འགྱུར་རོ། །ཞེས་སོགས་འདོད་པའི་འབྲས་བུ་མི་འབྱིན་པས་དོན་མེད་པར་གསུངས། དེས་ན་དམིགས་བྱའི་དངོས་པོ་དེ་ལས་གཞན་དུ་མ་ཡེངས་པའི་སེམས་རྩེ་གཅིག་པ་ལ་འདོད་པས་སེམས་གཙོ་ལ་དེ་གོམས་པའི་ཆོས་བཞི་ལྡན་གྱི་རབ་ཏུ་ཕྱེ་བའི་ཐེག་ཆེན་འཕགས་པའི་མཁྱེན་པ་ལ་བསམ་གཏན་ཕར་ཕྱིན་རྫོགས་པར་འཇོག་གོ །
ལན།ཤེས་རབ་ཅེས་པ་ནི་བླང་དོར་གྱི་ལེགས་ཉེས་མ་འདྲེས་པར་དབྱེ་བ་གསལ་པོ་ཕྱེ་ཐུབ་པར་ཟེར། དེརདོན་དམ་རྟོགས་པའི་ཤེས་རབ་ནི་དངོས་པོ་ཁོ་རང་གི་ངོ་བོ་དེ་ཤེས་པ་སྟེ་སྟོང་ཉིད་རྟོགས་པའི་ཤེས་རབ།》ཀུན་རྫོབ་རྟོགས་པའི་ཤེས་རབ་སྟེ་རིག་པའི་གནས་ལྔ་ལ་མཁས་པའི་ཤེས་རབ།》སེམས་ཅན་གྱི་དོན་བྱ་བ་རྟོགས་པའི་ཤེས་རབ་སྟེ་སེམས་ཅན་རྣམས་ཀྱི་འདི་དང་ཕྱི་མའི་དོན་ཁ་ན་མ་ཐོ་བ་མེད་པར་སྒྲུབ་པའི་ཚུལ་ཤེས་པ་བཅས་སོ། །ཤེས་རབ་སྐྱེད་པའི་ཐབས་ནི་ཤེས་རབ་བསྐྱེད་པའི་ཕན་ཡོན་དང་མ་བསྐྱེད་པའི་ཉེས་དམིགས་སེམས་པ་དང་། ཤེས་རབ་དེ་གསུམ་སྐྱེད་པའི་ཚེ་ལ་དམ་པ་དྲུག་ལྡན་དུ་བྱ་བ་དང་ཕྱིན་དྲུག་དང་འབྲེལ་བར་བྱེད་པ་སྟེ།རང་དེ་ལ་གནས་ནས་གཞན་ཤེས་རབ་ལ་འགོད་པ་ནི་ཤེས་རབ་ཀྱི་སྦྱིན་པ་ཡིན་ལ། གཞན་སྔར་ལྟར་རོ། །ཤེས་རབ་ཕར་ཕྱིན་རྫོགས་པ་ནི་གཙོ་བོ་དངོས་པོ་ལ་མངོན་པར་ཞེན་པའི་ཤེས་འཆལ་ལས་སེམས་བསྲུངས་པའི་སྒོ་ནས་དེ་ཁོ་ན་ཉིད་ཇི་བཞིན་ཤེས་པའི་ཤེས་རབ་ལ་འདོད་པས་སེམས་གཙོ་ཆེ་ལ་གོམས་པའི་ཆོས་བཞི་ལྡན་རབ་ཏུ་དབྱེ་བའི་ཐེག་ཆེན་འཕགས་པའི་མཁྱེན་པ་མཐར་ཕྱིན་པ་ལ་འཇོག་པར་གསུངས་སོ། །
ལན། གྲོགས་ངན་པ་ལ་བསྟེན་པ། ལེ་ལོ་ལྡན་པ། སྙོམས་ལས། གཉིད་ཆེ་བ། སོ་སོར་རྟོག་ཅིང་དཔྱོད་པ་ལ་མི་དགའ་བ། རྒྱ་ཆེན་པོ་ལ་མི་མོས་པ།མི་ཤེས་བཞིན་དུ་ཤེས་སོ་སྙམ་པའི་ང་རྒྱལ། ལོག་ལྟ་ཆེ་བ།བདག་ལྟ་བུས་མི་ནུས་སྙམ་པས་ཞུམ་ནས་མཁས་པ་བསྟེན་པར་མི་དགའ་བ་སོགས་སོ།
ལན། གཞན་རྒྱུད་སྨིན་པར་བྱེད་པའི་བསྡུ་བ་བཞི་ནི། མཁོ་བར་སྦྱིན་པ།སྙན་པར་སྨྲ་བ། དོན་སྤྱོད་པ།༧དོན་མཐུན་པ་བཅས་སོ། །དང་པོ་སྦྱིན་པ་ནི་ཕར་ཕྱིན་སྐབས་སུ་བཤད་པ་དང་འདྲ། གཉིས་པ་སྙན་སྨྲ་ནི་གདུལ་བྱ་ལ་ཕར་ཕྱིན་རྣམས་སྟོན་པའོ། །དེ་ལ་འཇིག་རྟེན་གྱི་ཚུལ་དང་ལྡན་པའི་སྙན་སྨྲ་སྟེ། ཁྲོ་གཉེར་མེད་ཅིང་འཛུམ་པ་སྔོན་དུ་བཏང་ནས། ཁམས་འདྲི་བ་སོགས་འཇིག་རྟེན་གྱི་ཚུལ་གྱིས་སེམས་ཅན་རྣམས་དགའ་བར་བྱེད་པ་དང་། ཡང་དག་པའི་ཆོས་བསྟན་པ་དང་ལྡན་པའི་སྙན་སྨྲ་སྟེ། དད་པ་དང་ཚུལ་ཁྲིམས་དང་ཐོས་པ་དང་གཏོང་བ་དང་ཤེས་རབ་བསྐྱེད་པ་སོགས་ལས་བརྩམས་ནས།ཕན་པ་དང་བདེ་བའི་ཕྱིར་དུ་སེམས་ཅན་ལ་ཆོས་སྟོན་པ་བཅས་གཉིས་སོ། །གསུམ་པ་དོན་སྤྱོད་ནི་ཇི་ལྟར་བསྟན་པའི་དོན་རྣམས་གདུལ་བྱ་ལ་ཡང་དག་པ་ལེན་དུ་འཇུག་པ་སྟེ། དེ་ལ་མ་སྨིན་པ་སྨིན་པར་བྱེད་པ་དང་སྨིན་པ་རྣམས་གྲོལ་བར་བྱེད་པ་གཉིས་ཡོད།སྨིན་པ་གྲོལ་བ་བྱེད་པ་ལའང་གསུམ་སྟེ།ཚེ་འདིའི་དོན་འཛིན་དུ་འཇུག་པ་ནི་ལོངས་སྤྱོད་རྣམས་སྒྲུབ་པ་དང་སྲུང་བ་སྤེལ་བའི་ཐབས་ཆོས་དང་མཐུན་པས་བྱེད་འཇུག་པ་དང་། ཚེ་འདི་ཕྱི་གཉིས་ཀའི་དོན་འཛིན་དུ་འཇུག་པ་ནི་ཁྱིམ་པའམ་རབ་བྱུང་བ་ལ་འཇིག་རྟེན་པ་དང་འཇིག་རྟེན་ལས་འདས་པའི་ཆགས་བྲལ་འཛིན་དུ་འཇུག་པ་དང་། དོན་སྤྱོད་པ་ཆེས་དཀའ་བ་ལའང་འཇུག་པ་ནི་སྔོན་དགེ་རྩ་མ་བསགས་པ་ལ་དགེ་བ་འཛིན་དུ་འཇུག་དཀའ་བ་དང་། ལོངས་སྤྱོད་ཕུན་ཚོགས་ཆེན་པོ་ཅན་རྣམས་ནི་བག་མེད་པའི་གཞི་ཆེན་པོ་ལ་གནས་པས་དེ་དག་ལ་དོན་སྤྱོད་པ་དཀའ་བ་དང་། མུ་སྟེགས་ཀྱི་ལྟ་བ་ལ་གོམས་པ་རྣམས་ནི་བསྟན་པ་འདི་ལ་སྡང་ཞིང་བླུན་པས་རིགས་པ་མི་གོ་བས་དེ་དག་ལ་དོན་སྤྱོད་པ་དཀའ་བའོ།།བཞི་པ་དོན་མཐུན་པ་ནི་གཞན་རྣམས་དོན་གང་ལ་སྦྱར་བ་དེ་ལ་རང་ཡང་གནས་ནས་དེ་དང་མཐུན་པར་སློབ་པ་སྟེ། ཕ་རོལ་གང་ལ་དགོད་པ་དེ་དང་མཚུངས་པའམ་ལྷག་པ་ལ་རང་གནས་པར་བྱེད་པའོ། །དེ་ལྟར་བཞིར་ངེས་པའི་རྒྱུ་མཚན་ནི་འཁོར་རྣམས་དགེ་བར་སྦྱར་བའི་ཆེད་དུ་ཡིན་ཏེ་དང་པོ་ཐོག་མ་དེ་ལ་ཟང་ཟིང་གི་སྦྱིན་པ་བྱིན་ནས་དགའ་བ་བྱེད་པ་དང་། གཉིས་པ་དགའ་ནས་ལམ་ལ་སྦྱར་བའི་ཐོག་མ་སྐད་ཆ་འཇམ་པོ་བཤད་དེ་དོན་ཕྱིན་ཅི་མ་ལོག་པར་འཛིན་པ་བྱེད་དགོས། གསུམ་པ་རང་གིས་བསླབ་པ་རྣམས་བསྒྲུབ་བཅུག་དགོས་པ་དང་། བཞི་པ་གཞན་ལ་སྒྲུབ་བཅུག་པ་རྣམས་འགྲུབ་།དགོས་ན་ཐོག་མར་རང་གིས་དོན་མཐུན་པ་སྒྲུབ་དགོས་པ་ཡིན་པས་སོ།དེ་དག་བཞི་པོའང་བསྡུས་ན་ཟང་ཟིང་གིས་བསྡུ་བ་དང་། ཆོས་ཀྱིས་བསྡུ་བ་གཉིས་སུ་འདུས་པ་སྟེ། ཟང་ཟིང་གིས་སྦྱིན་པ་དང་པོ་དང་། ལྷག་མ་གསུམ་པོ་ཆོས་ཀྱི་བསྡུ་བས་བསྡུས་པས་སོ། །
ལན། སྦྱིན་པས་ཆོས་ཉན་པ་པོ་སྣོད་དུ་རུང་བ་བྱེད་དེ་འཆད་མཁན་ལལ་དགའ་བར་བྱེད་དོ། །སྙན་པ་སྨྲ་བས་བསྟན་བྱའི་དོན་ལ་མོས་པར་བྱེད།དོན་སྦྱོར་བས་བསྟན་པ་བཞིན་སྒྲུབ་པར་བྱེད་དོ།།དོན་མཐུན་པས་སྒྲུབ་པར་ཞུགས་པ་དེ་མི་ལྡོག་པར་ཡུན་རིང་སྒྲུབ་པར་བྱེད་པའོ། །
ལན། ཁྱད་པར་དུ་ཕར་ཕྱིན་ཐ་མ་བསླབ་པ་ལ་དྲུག ཞི་གནས་དང་ལྷག་མཐོང་བསྒོམ་པའི་ཕན་ཡོན། དེ་གཉིས་ཏིང་ངེ་འཛིན་ཐམས་ཐམས་ཅད་ཀྱི་སྡུད་བྱེད་དུ་བསྟན་པ། ཞི་གནས་དང་ལྷག་མཐོང་གི་ངོ་བོ་གཉིས་བསྒོམ་དགོས་པའི་རྒྱུ་མཚན། གོ་རིམ་ངེས་ཚུལ། སོ་སོའི་བསླབ་ཚུལ། འདི་ལ་གསུམ། ཞི་གནས་ལ་བསླབ་ཚུལ། ལྷག་མཐོང་ལ་བསླབ་ཚུལ། དེ་གཉིས་ཟུང་དུ་འབྲེལ་ཚུལ། དང་པོ་ཞི་གནས་ལ་བསླབ་ཚུལ་ལ་གསུམ། ཞི་གནས་ཀྱི་ཚོགས་བསྟེན་པ་ལ་དྲུག དེ་ལ་བརྟེན་ནས་ཞི་གནས་བསྒོམ་ཚུལ། བསྒོམས་པས་ཞི་གནས་གྲུབ་པའི་ཚད། གཉིས་པ་ལ་གཉིས། སྦྱོར་བ་དང་། དངོས་གཞི། འདི་ལ་གཉིས། ལུས་ཀྱི་སྤྱོད་ལམ་ཇི་འདྲ་བས་བསྒོམ་པ། སྒོམ་པའི་རིམ་པ་ཉིད་བཤད་པ། འདི་ལ་གཉིས། ཏིང་ངེ་འཛིན་སྐྱོན་མེད་བསྐྱེད་ཚུལ་དང་།དེ་ལ་བརྟེན་ནས་སེམས་གནས་སྐྱེ་བའི་རིམ་པ། དང་པོ་ལ་གསུམ། སེམས་དམིགས་པ་ལ་གཏོད་པའི་སྔོན་དུ་ཇི་ལྟར་བྱ་བ་དང་། དམིགས་པ་ལ་གཏོད་པའི་དུས་སུ་ཇི་ལྟར་བྱ་བ། དམིགས་པ་ལ་གཏོད་པའི་འོག་ཏུ་ཇི་ལྟར་བྱ་བའོ། །དམིགས་པ་ལ་གཏོད་པའི་དུས་སུ་ཇི་ལྟར་བྱ་བ་གཉིས། སེམས་གང་ལ་འཇོག་པའི་གཞི་དམིགས་པ་ངོས་བཟུང་བ་དང་། དེ་ལ་སེམས་ཇི་ལྟར་གཏོད་པའི་ཚུལ་ལོ། །དང་པོ་ལ་གཉིས། དམིགས་པ་སྤྱིའི་རྣམ་པར་བཞག་པ་དང་། སྐབས་སུ་བབ་པའི་དམིགས་པ་ངོས་བཟུང་བའོ། །དང་པོ་ལ་གསུམ། དམིགས་པ་དངོས་བསྟན་པ། གང་ཟག་གང་གིས་གང་ལ་དམིགས་པར་བྱ་བ་བསྟན་པ། དམིགས་པའི་རྣམ་གྲངས་བསྟན་པའོ། །གཉིས་པ་དེ་ལ་སེམས་ཇི་ལྟར་གཏོད་པའི་ཚུལ་ལ་གསུམ། སྐྱོན་མེད་པའི་ལུགས་བཞག་པ། སྐྱོན་དང་བཅས་པའི་ལུགས་བསལ་བ། ཐུན་ཀྱི་ཚད་བསྟན་པའོ། །གསུམ་པ་དམིགས་པ་ལ་གཏོད་པའི་འོག་ཏུ་ཇི་ལྟར་བྱ་བ་ལ་གཉིས། བྱིང་རྒོད་བྱུང་བའི་དུས་སུ་ཇི་ལྟར་བྱ་བ། བྱིང་རྒོད་དང་བྲལ་བའི་དུས་སུ་ཇི་ལྟར་བྱ་བའོ། །དང་པོ་ལ་གཉིས། བྱིང་རྒོད་ངོས་མ་ཟིན་པའི་གཉེན་པོ་བསྟེན་པའོ།།ངོས་ཟིན་ཀྱང་སྤོང་བའི་ཕྱིར་དུ་མི་རྩོལ་བའི་གཉེན་པོ་བསྟེན་པའོ།།དང་པོ་ལ་གཉིས། བྱིང་རྒོད་ཀྱི་མཚན་ཉིད་གཏན་ལ་དབབ་པ་དང་། སྒོམ་དུས་དེ་རྟོགས་པའི་ཤེས་བཞིན་བསྐྱེད་པའི་ཐབས་སོ། །གཉིས་པ་ངོས་ཟིན་ཀྱང་དེ་སྤོང་པའི་ཕྱིར་དུ་མི་རྩོལ་བའི་གཉེན་པོ་བསྟེན་པ་ལ་གཉིས། སེམས་པ་ངོས་བཟུང་ཞིང་བྱིང་རྒོད་འགོག་པའི་ཚུལ་དང་། གང་ལ་བརྟེན་ནས་བྱིང་རྒོད་སྐྱེ་བའི་རྒྱུ་ངོས་བཟུང་བའོ། །གཉིས་པ་དེ་ལ་བརྟེན་ནས་སེམས་གནས་སྐྱེ་བའི་རིམ་པ་ལ་གསུམ། སེམས་གནས་སྐྱེ་བའི་རིམ་པ་དངོས། དེ་སྟོབས་དྲུག་གི་འགྲུབ་ལུགས། དེ་ལ་ཡིད་ལ་བྱེད་པ་བཞི་ཡོད་ཚུལ་ལོ། །དང་པོ་ལ་དགུགསུམ་པ་བསྒོམས་པས་ཞི་གནས་གྲུབ་པའི་ཚད་ལ་གསུམ། ཞི་གནས་གྲུབ་པ་དང་མ་གྲུབ་པའི་ས་མཚམས་བསྟན་པ། ཞི་གནས་ལ་བརྟེན་ནས་ལམ་བགྲོད་ཚུལ་སྤྱིར་བསྟན་པ། ཁྱད་པར་དུ་འཇིག་རྟེན་པའི་ལམ་བགྲོད་ཚུལ་བསྟན་པ། དང་པོ་ལ་གཉིས། དངོས་ཀྱི་དོན་བསྟན་པ། ཡིད་བྱེད་དང་ལྡན་པའི་རྟོག་དཔྱོད་དང་བཅས་པའོ།།གསུམ་པ་ཁྱད་པར་དུ་འཇིག་རྟེན་པའི་ལམ་བགྲོད་ཚུལ་བསྟན་པ་ལ་གཉིས། ཞི་རགས་ཀྱི་རྣམ་པ་ཅན་གྱི་ལམ་བགྲོད་པའི་སྔོན་དུ་ཞི་གནས་འཐོབ་དགོས་པར་བསྟན་པ་དང་། ཞི་གནས་ལ་བརྟེན་ནས་འདོད་པ་ལ་ཆགས་པ་དང་བྲལ་བར་བྱེད་ཚུལ་ལོ། ། གཉིས་པ། ལྷག་མཐོང་བསླབ་ཚུལ་ལ་བཞི། ལྷག་མཐོང་གི་ཚོགས་བསྟེན་པ། ལྷག་མཐོང་གི་རབ་དབྱེ། ལྷག་མཐོང་སྒོམ་ཚུལ། བསྒོམས་ནས་ལྷག་མཐོང་གྲུབ་པའི་ཚད།༼ཡི་གེ་མང་བ་དོགས་པས་འདིར་ལྷག་མཐོང་སྐབས་ཀྱི་ས་བཅད་རྒྱས་པ་བསྡུས་སོ། །༽
ལན། ཞི་གནས་ཞེས་པའི་ཞི་ནི་སེམས་ཕྱི་རོལ་གྱི་ཡུལ་ལ་གཡེང་བ་ཞི་པ་དང་གནས་ནི་སེམས་ནང་གི་དམིགས་པའི་ཐོག་ཏུ་རྩེ་གཅིག་ཏུ་གནས་པ་ལ་ཟེར།ཞི་གནས་ཀྱི་ངོ་བོ་ནི། དགོངས་འགྲེལ་ལས། དེ་གཅིག་པུ་དབེན་པར་འདུག་སྟེ། ནང་དུ་ཡང་དག་བཞག་ནས་ཇི་ལྟར་ལེགས་པར་བསམས་པའི་ཆོས་དེ་དག་ཉིད་ཡིད་ལ་བྱེད་ཅིང་། སེམས་གང་གིས་ཡིད་ལ་བྱེད་པའི་སེམས་དེ་ནང་དུ་རྒྱུན་ཆགས་སུ་ཡིད་ལ་བྱེད་པས་ཡིད་བྱེད་དོ།།དེ་ལྟར་ཞུགས་ཤིང་དེ་ལ་ལན་མང་དུ་གནས་པ་དེ་ལ་ལུས་ཤིན་ཏུ་སྦྱངས་པ་དང་སེམས་ཤིན་ཏུ་སྦྱངས་པ་འབྱུང་བ་གང་ཡིན་པ་དེ་ཞི་གནས་ཞེས་བྱ་སྟེ། ཞེས་གསུངས་པ་ལྟར་རོ། ། ཞི་གནས་ནི་སེམས་དམིགས་པ་ལས་མི་གཡེང་བར་ནང་དུ་བཟུང་བ་ཙམ་ལས་སྐྱེ་བར་འགྱུར་གྱི། དངོས་པོའི་དེ་ཁོ་ན་ཉིད་ཁོང་དུ་ཆུད་པ་ལ་མི་ལྟོས་སོ། །ཞི་གནས་ཀྱི་ཚོགས་ཞེས་པ་ནི་ཞི་གནས་སྒྲུབ་བྱེད་ཀྱི་ཆ་རྐྱེན་ལ་ཟེར་ཏེ། དེ་ལ་རྙེད་སླ་བ་དང་། དགྲ་སོགས་ཀྱིས་མི་འཚེ་བའི་གནས་བཟང་པོ། ནད་སོགས་མི་འབྱུང་བའི་ས་བཟང་པོ། དགེ་བའི་ཕྱོགས་ལ་ལྟ་སྤྱོད་མཐུན་པའི་གྲོགས་བཟང་པོ།ཉིན་མོ་སྐྱེ་བོ་མང་པོ་མེད་ཅིང་མཚན་མོ་སྒྲ་ཆུང་བས་ལེགས་པར་ལྡན་པ་བཅས་ཡོན་ཏན་ལྔ་དང་ལྡན་པ་ནི་མཐུན་པའི་ཡུལ་ན་གནས་པ་དང་། ཟས་གོས་སོགས་བཟང་པོའ མ་མང་པོ་ལ་ཆགས་པ་མེད་པའི་འདོད་པ་ཆུང་བ ཟས་གོས་སོགས་ངན་ངོན་ཙམ་རྙེད་པས་ཆོག་ཤེས་པ།༔ཉོ་ཚོང་དང་སེར་སྐྱ་མང་པོར་འདྲིས་བཤེས་བྱེད་པ་དང་སྨན་སྟེར་བ་དང་སྐར་མ་རྩིས་བ་སོགས་བྱ་བ་མང་པོ་ཡོངས་སུ་སྤངས་པ།®སོ་ཐར་དང་བྱང་སེམས་ཀྱི་སྡོམ་པ་གཉིས་ཉེས་ལྟུང་གིས་མ་གོས་པར་བསྲུངས་པའི་ཚུལ་ཁྲིམས་རྣམ་པར་དག་པ། འདོད་ཡོན་དང་འཁོར་བའི་ཉེས་དམིགས་བསྒོམས་ནས་འདོད་པའི་རྣམ་རྟོགས་ཡོངས་སུ་སྤངས་པ་བཅས་དྲུག་གོ །རྒྱུ་ཚོགས་འདི་དག་ཚང་བ་ཞིག་གིས་བརྩོན་པས་སྒྲུབ་ན།ཞི་གནས་འགྲུབ་པ་ལ་ཟླ་བ་དྲུག་ལས་མི་འགོར་བར་གསུངས་སོ། །ཞི་གནས་ཀྱི་མི་མཐུན་ཕྱོགས་ནི་གཉིད་རྨུགས་ཀྱི་སེམས་ནང་དུ་བྱིང་བ་དང་། རྒོད་འགྱོད་ཀྱིས་ཕྱི་རོལ་ཏུ་རྣམ་པར་གཡེངས་པ་རྣམས་ཡིན་ནོ།།བྱེད་ལས་ནི།ཉོན་མོངས་དང་མཚན་འཛིན་གྱི་རྣམ་པར་རྟོག་པ་མགོ་གནོན་པ་དང་།ལུས་སེམས་ཤིན་སྦྱངས་ཀྱི་བདེ་བས་སིམ་པར་འགྱུར་བ་རྣམས་ཡིན་ནོ།འབྲས་བུ་ནི་མངོན་ཤེས་དང་། རྫུ་འཕྲུལ་དང་། ཟད་པ་དང་། ཟིལ་གནོན་དང་། རྣམ་ཐར་རྣམས་ཐོབ་པ་ཡིན་ནོ། །
ལན། སྒོམ་རྒྱག་སྐབས་སྟན་ཤིན་ཏུ་འཇམ་པོ་བདེ་བ་ལ་ལུས་ཀྱི་ཀུན་སྤྱོད་ཆོས་བརྒྱད་དང་ལྡན་པར་བྱ་དགོས་ཏེ། ༧རྐང་པ་རྗེ་བཙུན་རྣམ་པར་སྣང་མཛད་ལྟར་སྐྱིལ་མོ་ཀྲུང་ངམ་སྐྱིལ་ཀྲུང་ཕྱེད་བྱ། སྐྱིལ་ཀྲུང་ཕྱེད་བྱ་ཚུལ་ནི་རྐང་པ་གཡོན་པ་ནང་དང་གཡས་པ་ཕྱིར་བྱས་ལ་གཡོན་པའི་རྟིང་མགོ་གཡས་པའི་བརླ་འོག་གམ་བརླའི་སྦུབས་སུ་ཤོར་བ་ལྟ་བུ་མ་ཡིན་པར་གཡོན་པའི་རྟིང་པ་གསང་གནས་ཀྱི་ཚོད་ཙམ་དུ་བསླེབ་པར་བྱ། མིག་ནི་ཧ་ཅང་མི་འབྱེད་ཧ་ཅང་ཡང་མི་ཟུམ་པར་སྣའི་རྩེ་མོར་གཏད། ལུས་ནི་དྲང་པོར་བསྲངས་ལ་དྲན་པ་ནང་དུ་བཞག མགོ་ནི་མི་མཐོ་མི་དམའ་མི་གཡོ་བ་སྟེ་སྣ་ནས་ལྟེ་བར་དྲང་པོར་བཞག  ེཕྲག་པ་ནི་ཐད་ཀར་མཉམ་པར་བཞག ལག་པ་ནི་ལྟེ་བ་ནས་སོར་བཞི་ཙམ་གྱི་འོག་ཏུ་གཡས་པ་སྟེང་དང་གཡོན་པ་འོག་ཏུ་བཞག མཐེ་བོང་གི་རྩེ་གཉིས་ཅུང་ཟད་སྤྲད་པ་ལྟ་བུར་བྱས། སོ་དང་མཆུ་ནི་རང་ལུགས་སུ་ཐ་མལ་བར་བཞག ལྕེ་རྩེ་ཡ་སོའི་དྲུང་སུ་བཞགཆདབུགས་ནི་ཕྱི་ནང་དུ་རྒྱུ་བ་སྒྲ་ཅན་དང་རྔམས་པ་དང་རྒོད་བག་ཅན་དུ་མི་བཏང་པར་ཅི་ནས་ཀྱང་ཕར་རྒྱུ་ཚུར་རྒྱུ་མི་ཚོར་བར་དལ་བ་དལ་བུས་འབད་པ་མེད་པར་འཇུག་པ་བཅས་བྱ་བའོ། །
ལན། ཞི་གནས་སྒྲུབ་སྐབས་དམིགས་པ་ངོས་གཟུང་བ་ལ་དམིགས་པ་སྤྱིའི་རྣམ་གཞག་དང་སྐབས་བབ་ཀྱི་དམིགས་པ་ངོས་གཟུང་གཉིས། དམིགས་པ་སྤྱིའི་རྣམ་གཞག་ལའང་དམིགས་པ་དངོས་བསྟན་པ་དང་། གང་ཟག་གང་གིས་གང་ལ་དམིགས་པར་བྱ་བ་བསྟན་པ། དམིགས་པའི་རྣམ་གྲངས་བཅས་གསུམ་ཡོད་པ་ལས། འདིར་དམིགས་པ་དངོས་བསྟན་པ་ནི། བཅོམ་ལྡན་འདས་ཀྱིས་རྣལ་འབྱོར་བའི་དམིགས་པ་ནི་ཁྱབ་པའི་དམིགས་པ་དང་།སྤྱད་པ་རྣམ་པར་སྦྱོང་བའི་དམིགས་པ། མཁས་པའི་དམིགས་པ། ཉོན་མོངས་པ་རྣམ་པར་སྦྱོང་བའི་དམིགས་པ་བཅས་བཞིར་གསུངས། དང་པོ་ཁྱབ་པའི་དམིགས་པ་ལ་རྣམ་པར་རྟོག་པ་དང་བཅས་པའི་གཟུགས་བརྙན་ཏེ་ལྷག་མཐོང་གི་དམིགས་པ་དང་། རྣམ་པར་རྟོག་པ་མེད་པའི་གཟུགས་བརྙན་ཏེ་ཞི་གནས་ཀྱི་དམིགས་པ། དངོས་པོའི་མཐའ་སྟེ། འདི་ཙམ་དུ་ཟད་ཀྱི་འདི་ལས་གཞན་པ་མེད་དོ་ཞེས་པའི་ཇི་སྙེད་པའི་དངོས་པོའི་མཐའ་དང་འདི་ཁོ་ན་ལྟར་གནས་ཀྱི་གཞན་དུ་མི་གནས་སོ་ཞེས་པའི་ཇི་ལྟ་བའི་དངོས་པོའི་མཐའ་གཉིས། དགོས་པ་ཡོངས་སུ་གྲུབ་པའི་དམིགས་པ་སྟེ། དམིགས་པ་དེ་དག་གི་གཟུགས་བརྙན་ལ་ཞི་ལྷག་གིས་དམིགས་པའི་ཡིད་ལ་བྱེད་པ་དེ་ཀུན་ཏུ་བསྟེན། གོམས་པར་བྱས། ལན་མང་དུ་བྱས་པའི་མཐུས་རང་རང་གི་གནས་ངན་ལེན་དང་བྲལ་ནས་གནས་གྱུར་པ་བཅས་བཞི། དེ་ལས་རྣམ་པར་རྟོག་པ་དང་བཅས་པའི་གཟུགས་བརྙན་དང་རྣམ་པར་རྟོག་པ་མེད་པའི་གཟུགས་བརྙན་གཉིས་ནི་དམིགས་བྱེད་ཀྱི་སྒོ་ནས་བཞག་པ་དང་།དངོས་པོའི་མཐའ་ནི་དམིགས་བྱ་ཡུལ་གྱི་སྒོ་ནས་བཞག་པ་དང་། དགོས་པ་ཡོངས་སུ་གྲུབ་པ་ནི་འབྲས་བུའི་སྒོ་ནས་བཞག་པའོ། །གཉིས་པ་སྤྱད་པ་རྣམ་པར་སྦྱོང་བ་ནི་འདོད་ཆགས་སོགས་ལ་ཤས་ཆེར་སྤྱད་པ་རྣམ་པར་སྤྱོང་བའི་དམིགས་པ་སྟེ། དེ་ལ་མི་སྡུག་པ་ལ་དམིགས་པ་དང་། བྱམས་པ་ལ་དམིགས་པ། རྟེན་འབྲེལ་ལ་དམིགས་པ། ཁམས་ཀྱི་རབ་དབྱེ་ལ་དམིགས་པ། དབུགས་འབྱིན་རྔུབ་ལ་དམིགས་པ་བཅས་ལྔའོ། །གསུམ་པ་མཁས་པའི་དམིགས་པ་ལ་ནི་གཟུགས་སོགས་ཕུང་པོ་ལྔ་ལས་གཞན་དུ་བདག་དང་བདག་གི་བ་མེད་པར་ཤེས་པ་དང་། མིག་ལ་སོགས་པ་ཁམས་བཅོ་བརྒྱད་རྣམས་རང་རང་གི་ས་བོན་ལས་འབྱུང་བའི་རྒྱུའི་རྐྱེན་ཤེས་པ། མིག་ལ་སོགས་པའི་སྐྱེ་མཆེད་བཅུ་གཉིས་ལས་ནང་གི་སྐྱེ་མཆེད་དྲུག་ནི་རྣམ་ཤེས་དྲུག་གི་བདག་རྐྱེན་དང་ཕྱིའི་སྐྱེ་མཆེད་དྲུག་ནི་དམིགས་པའི་རྐྱེན་དང་འགགས་མ་ཐག་པའི་ཡིད་ནི་དེ་མ་ཐག་པའི་རྐྱེན་དུ་ཤེས་པ། རྟེན་འབྲེལ་ཡན་ལག་བཅུ་གཉིས་དག་ལ་མི་རྟག་པ་དང་སྡུག་བསྔལ་བ་དང་བདག་མེད་པར་ཤེས་པ། དགེ་བ་ལས་རྣམ་སྨིན་ཡིད་དུ་འོང་བ་འབྱུང་བ་གནས་ཡིན་ལ། མི་དགེ་བ་ལས་རྣམ་སྨིན་ཡིད་འོང་འབྱུང་བ་གནས་མིན་པ་སོགས་ཤེས་པ་བཅས་ལྔའོ།།བཞི་པ་ཉོན་མོངས་ལ་རྣམ་པར་སྦྱོང་བ་ནི་ཉོན་མོངས་ཀྱི་ས་བོན་ཉམས་སྨོད་པར་བྱེད་པ་ཙམ་སྟེ།དེའི་དམིགས་པ་ནི་འདོད་པའི་ས་ནས་ཅི་ཡང་མེད་པའི་སྐྱེ་མཆེད་ཀྱི་བར་གྱི་ས་འོག་མའི་རགས་པ་དང་གོང་མའི་ཞི་བ་དང་།ས་བོན་རྩད་ནས་སྤོང་བ་སྟེ་དེའི་དམིགས་པ་ནི་བདེན་བཞིའི་མི་རྟག་པ་ལ་སོགས་བཅུ་དྲུག་གོ །སྒོམ་རིམ་བར་་བ་ལས་དདམིགས་པ་གསུམ་གསུངས་སོ།།
ལན། ནམ་གྲུས་ཞུ་པ་ལས། ནམ་གྲུ་གལ་ཏེ་དགེ་སློང་རྣལ་འབྱོར་བ་རྣལ་འབྱོར་སྤྱོད་པ་དེ་འདོད་ཆགས་སྤྱད་པ་ཁོ་ན་ཞིག་ཡིན་ན་ནི་དམིགས་པ་མི་སྡུག་པ་ལ་སེམས་ཉེ་བར་གཏོད་པར་བྱེད་དོ། །ཞེ་སྡང་སྤྱད་པ་ཞིག་ཡིན་ན་ནི་བྱམས་པའོ།།གཏི་མུག་སྤྱད་པ་ཞིག་ཡིན་ན་ནི་རྐྱེན་འདི་ཉིད་ཀྱི་རྟེན་ཅིང་འབྲེལ་བར་འབྱུང་བ་ལའོ། །ང་རྒྱལ་སྤྱད་པ་ཞིག་ཡིན་ན་ནི་ཁམས་ཀྱི་རབ་ཏུ་དབྱེ་བ་ལ་སེམས་ཉེ་བར་གཏོད་པར་བྱེད་དོ། །ཞེས་དང་། རྣམ་པར་རྟོག་པ་སྤྱད་པ་ཁོ་ན་ཞིག་ཡིན་ན་ནི་དབུགས་རྔུབ་པ་དང་དབུགས་འབྱུང་བ་དྲན་པ་ལ་སེམས་ཉེ་བར་གཏོད་པར་བྱེད་དེ། དེ་ལྟར་ན་དེ་རྗེས་སུ་མཐུན་པའི་དམིགས་པ་ལ་སེམས་ཉེ་བར་གཏོད་པར་བྱེད་པ་ཡིན་ནོ།།ཞེས་གསུངས་ཤིང་། ཆ་མཉམ་པར་སྤྱད་པ་དང་ཉོན་མོངས་ཆུང་བའི་གང་ཟག་ཡིན་ན་ནི་སྔར་བཤད་པའི་དམིགས་པ་དེ་དག་ལས་གང་ལ་དགའ་བར་འགྱུར་བ་ཞིག་ལ་སེམས་བཟུང་བས་ཆོག་གི ངེས་པ་ཅན་མི་དགོས། ཉོན་མོངས་པ་རྣམ་པར་སྦྱོང་བའི་དམིགས་པ་ལ་གང་ཟག་གང་གིས་སེམས་གཏོད་པའང་མདོ་དེ་ཉིད་ལས། འདོད་ཁམས་ཀྱི་འདོད་ཆགས་དང་དབྲལ་བར་འདོད་པ་ཞིག་ཡིན་ན་ནི་འདོད་པ་རྣམས་ཀྱི་རགས་པ་ཉིད་དང་གཟུགས་རྣམས་ཀྱི་ཞི་བ་ཉིད་ལའོ། །གཟུགས་རྣམས་ལས་འདོད་ཆགས་དང་འབྲལ་བར་འདོད་པ་ཞིག་ཡིན་ན་ནི་གཟུགས་རྣམས་ཀྱི་རགས་པ་ཉིད་དང་གཟུགས་མེད་པ་རྣམས་ཀྱི་ཞི་བ་ཉིད་ལ་སེམས་ཉེ་བར་གཏོད་པར་བྱེད་དོ། །འཇིག་ཚོགས་ཐམས་ཅད་ལས་སེམས་སྐྱོ་བར་འདོད་ཅིང་རྣམ་པར་གྲོལ་བར་འདོད་པ་ཞིག་ཡིན་ན་ནི་བདེན་པ་སྡུག་བསྔལ་དང་བདེན་པ་ཀུན་འབྱུང་དང་བདེན་པ་འགོག་པ་དང་བདེན་པ་ལམ་ལ་སེམས་ཉེ་བར་གཏོད་པར་བྱེད་དོ། །ཞེས་གསུངས་སོ། །ཞི་གནས་ཀྱི་དམིགས་པ་དེ་དག་ལས་སྐབས་སུ་བབ་པ་འདིར་དམིགས་པ་གང་ལ་བརྟེན་ནས་ཞི་གནས་བསྒྲུབ་དགོས་ཤེ་ན། གཅིག་ཏུ་མ་ངེས་ཏེ་གང་ཟག་གི་བྱེ་བྲག་གིས་དམིགས་པ་སོ་སོ་ལ་བྱ་དགོས་ལ། ཁྱད་པར་དུ་གཞི་གནས་མ་མཐའ་ཞིག་ངེས་པ་པར་སྒྲུབ་ན་འདོད་ཆགས་ཤས་ཆེ་བ་ལ་སོགས་པ་ཡིན་ན་ནི་དམིགས་པ་ངེས་པ་ཅན་ལ་བྱ་དགོས་ཏེ། དེ་མ་བྱས་ན་ཞི་གནས་རྗེས་མཐུན་པའི་ཏིང་ངེ་འཛིན་ཐོབ་པ་སྲིད་ཀྱང་ཞི་གནས་དངོས་མི་འཐོབ་པའི་ཕྱིར་རོ། །རྣམ་རྟོག་ཤས་ཆེ་བས་ངེས་པར་དུ་རླུང་བསྒོམ་པར་བྱ་དགོས་ལ། གང་ཟག་ཆ་མཉམ་པར་སྤྱད་པའམ་ཉོན་མོངས་ཆུང་བའི་གང་ཟག་ཡིན་ན་ནི་དམིགས་པ་སྔར་བཤད་པ་རྣམས་ལས་ཡིད་གང་སྤྲོ་བ་ལ་དམིགས་རྟེན་བྱའོ། །
ལན། ཉེས་པ་ལྔ་ནི་ཏིང་འཛིན་ལ་སྦྱོར་མི་སྤྲོ་བའི་ལེ་ལོ། ཏིང་འཛིན་གྱི་དམིགས་རྟེན་མི་དྲན་པའི་བརྗེད་ངས། ཏིང་འཛིན་ལ་བར་དུ་གཅོད་པའི་བྱིང་རྒོད། བྱིང་རྒོད་བྱུང་ཚེ་གཉེན་པོ་འདུ་མི་བྱེད་པ། བྱིང་རྒོད་བྲལ་ཚེ་གཉེན་པོ་འདུ་བྱེད་པ་བཅས་སོ། །འདུ་བྱེད་བརྒྱད་ནི། ཏིང་འཛིན་གྱི་ཡོན་ཏན་མཐོང་བའི་དད་པ། ཏིང་འཛིན་སྒྲུབ་པར་འདོད་པའི་འདུན་པ། ཏིང་འཛིན་སྒྲུབ་པར་བྱེད་པའི་རྩོལ་བ། ཏིང་འཛིན་བསྒྲུབས་པ་ལས་བྱུང་བའི་ཤིན་སྦྱངས་ཏེ། དེ་བཞི་ནི་ལེ་ལོའི་གཉེན་པོ་ཡིན།ཏིང་འཛིན་གྱི་དམིགས་རྟེན་མི་བརྗེད་པའི་དྲན་པ། བྱིང་རྒོད་རིག་པར་བྱེད་པའི་ཤེས་བཞིན། བྱིང་རྒོད་བྱུང་ཚེ་གཉེན་པོ་འདུ་བྱེད་པའི་སེམས་པ།བྱིང་རྒོད་ཞི་ཚེ་གཉེན་པོ་འདུ་མི་བྱེད་པའི་བཏང་སྙོམས་ཏེ། དེ་བཞི་ནི་རིམ་པ་བཞིན་བརྗེད་ངས་དང་།བྱིང་རྒོད། འདུ་མི་བྱེད་པ།འདུ་བྱེད་པ་བཅས་བཞིའི་གཉེན་པོའོ།།དེ་ལྟར་ན་དྲན་པས་དམིགས་པ་ལ་སེམས་བཟུང་། ཤེས་བཞིན་གྱིས་བྱིང་རྒོད་བྱུང་མ་བྱུང་ལྟ། བྱུང་ཚེ་གཉེན་པོ་འདུ་བྱེད་ནས་སྤོང་། ཞི་ཚེ་བཏང་སྙོམས་སུ་བཞག་པའི་ཚུལ་གྱིས་བསྒྲུབ་དགོས་སོ། །འདི་དག་ནི་ཏིང་ངེ་འཛིན་སྒྲུབ་པའི་གདམས་ངག་མཆོག་ཡིན་སྟེ། མདོ་སྔགས་དང་། ཕྱི་ནང་། ཐེག་པ་ཆེ་ཆུང་ཞེས་སོ་སོར་མ་དབྱེ་བ་ཀུན་གྱི་ཐུན་མོང་བ་ཡིན་ནོ། །
ལན། ནང་ཉིད་དུ་འཇོག་པ་ནི་སེམས་དམིགས་པ་ལ་ཐོག་མར་བལྟོས་པ་སྟེ། སེམས་དེ་དམིགས་པའི་སྒང་ལ་བཞག་ཙམ་ཞིག རྒྱུན་དུ་འཇོག་པ་ནི་ཐོག་མ་རྒྱུན་མཐུད་མ་ཐུབ་པ་ནས་ད་ལྟ་རྒྱུན་ཅུང་ཟད་མཐུད་ཐུབ་པ། བླན་ཏེ་འཇོག་པ་ནི་སེམས་དེ་གཡེང་ཚེ་ལམ་སེང་སོ་སོས་ཧ་གོ་ནས་སེམས་དེ་དམིགས་པའི་སྟེང་དུ་ཚུར་བཀུག་ཐུབ་པ། ཉེ་བར་འཇོག་པ་ནི་སེམས་བྱིང་རྒོད་གཉིས་ལ་མ་ཤོར་བར་བཟུང་བ། དུལ་བར་འཇོག་པ་ནི་བྱིང་ན་ཏིང་ངེ་འཛིན་གྱི་ཡོན་ཏན་དྲན་པ། %ཞི་བར་བྱེད་པ་ནི་རྒོད་ན་རྣམ་གཡེང་གི་ཉེས་དམིགས་དྲན་པ། རྣམ་པར་ཞི་བར་བྱེད་པ་ནི་ཉོན་མོངས་སྐྱེས་ན་དེའི་ཉེས་དམིགས་དྲན་པ། རྩེ་གཅིག་ཏུ་བྱེད་པ་ནི་ཉིན་མོའི་ཆ་གསུམ་བར་དུ་རྒྱུན་བསྐྱངས་པ། མཉམ་པར་འཇོག་པ་ནི་རྩོལ་བ་མེད་པར་རང་བབས་སུ་འཇོག་པ་བཅས་སོ། །འདི་དགུ་པོ་ལས་སེམས་དང་པོ་དང་གཉིས་པ་གཉིས་ལ་གནས་པ་རྒྱུན་རིང་ཐུང་ཡོད་ལ། གཉིས་པ་དང་གསུམ་པ་ནི་གཡེང་བ་རྒྱུན་རིང་ཐུང་ཡོད། གསུམ་པ་དང་བཞི་པ་གཉིས་ནི་དམིགས་རྟེན་ཤོར་སྲིད་མི་སྲིད་ཀྱི་ཁྱད་པར་ཡོད་ཅིང་། བཞི་པ་ལྔ་པ་གཉིས་ལ་བྱིང་བ་རགས་པ་སྐྱེ་མི་སྐྱེ་དང་། ལྔ་པ་དྲུག་པ་གཉིས་ལ་བྱིང་བ་ཕྲ་མོ་ལ་དོགས་ཟོན་དགོས་མི་དགོས་ཡོད་པ་མ་ཟད་དྲུག་པར་རྒོད་པ་ཕྲ་མོ་སྐྱེ་བའང་ལྔ་པ་ལས་ཉུང་ངོ་། །དྲུག་པ་དང་བདུན་པ་གཉིས་ལ་བྱིང་རྒོད་ཕྲ་མོར་ཤོར་ཉེན་གྱི་དོགས་ཟོན་ཆེན་པོ་དགོས་མི་དགོས། བདུན་པ་དང་བརྒྱད་པ་གཉིས་ལ་བྱིང་རྒོད་ཡོད་མེད་དང་། བརྒྱད་པ་དང་དགུ་པ་གཉིས་ལ་འབད་རྩོལ་ལ་ལྟོས་མི་ལྟོས་བཅས་ཀྱི་ཁྱད་པར་ཡོད་དོ།།སེམས་གནས་དགུ་པ་ཐོབ་ནས་བྱིང་རྒོད་ཕྲ་མོ་དང་བྲལ་བར་ཏིང་ངེས་འཛིན་ལ་འབད་མེད་དུ་ཡུན་རིང་གནས་ཐུབ་པ་བྱུང་ཡང་དེ་ཞི་གནས་རྗེས་མཐུན་པ་ལས་དངོས་མིན། དངོས་ཐོབ་པ་ལ་ཏིང་ངེས་འཛིན་ལ་སླར་ཡང་གོམས་ཤིང་འདྲིས་པར་བྱས་པས་ལུས་སེམས་ཤིན་སྦྱངས་ཀྱི་དགའ་བདེ་ཁྱད་པར་ཅན་ཐོབ་དགོས་ལ། དེ་ཡང་ཤིན་སྦྱངས་གཉིས་ལས་སེམས་ཤིན་སྦྱངས་སྔོན་དང་། བདེ་བ་གཉིས་ལས་ལུས་ཤིན་སྦྱངས་ཀྱི་བདེ་བ་སྔར་སྐྱེའོ། །
ལན། སེམས་གནས་པའི་ཐབས་དགུ་པོ་དེ་སྟོབས་དྲུག་ལ་བརྟེན་ནས་ཡོང་དགོས་པ་ཡིན། སྟོབས་དྲུག་ནི ༧ཐོས་པའི་སྟོབས། སྟོབས་དང་པོ་སེམས་དམིགས་པ་ལ་འཇོག་ཁུལ་གྱི་གདམས་ངག་ཐོས་པ་ཙམ་གྱིས་རྗེས་སུ་འབྲངས་ནས་སེམས་ཕྱི་རོལ་ལ་འཕྲོ་རུ་མ་བཅུག་པར་ནང་དུ་བསྡུས་ནས་དམིགས་པ་ལ་གཏོད་པ་སེམས་གནས་དང་པོ་འཇོག་པའི་སེམས་འགྲུབ། བསམ་པའི་སྟོབས། དེ་ནས་རིམ་གྱིས་བསྒོམས་པས་བསམ་པའི་སྟོབས་ཀྱིས་སེམས་དམིགས་པ་ལ་བཞག་པ་དེའི་རྒྱུན་ཡང་ཡང་བསྐྱངས་པ་ལས་རྒྱུན་ཅུང་ཟད་མཐུད་ནུས་པའི་རྒྱུན་དུ་འཇོག་པའི་སེམས་འགྲུབ། དྲན་པའི་སྟོབས།དྲན་པའི་སྟོབས་ཀྱིས་སེམས་དམིགས་པ་ལས་གཞན་དུ་གཡེང་ན་འཕྲལ་དུ་ཤེས་ནས་སྔར་གྱི་དམིགས་པ་ལ་འཇོག་པ་བླན་ཏེ་འཇོག་པའི་སེམས་འགྲུབ། དེ་རྗེས་དང་པོ་ནས་དྲན་པའི་ཤུགས་བསྐྱེད་དེ་དམིགས་པ་ལས་ཡིད་གཡེང་བར་མི་བྱེད་ཅིང་། སེམས་རང་བཞིན་གྱིས་རྒྱ་ཆེ་བ་ལས་ཡང་ཡང་བསྡུས་ཏེ་ཕྲ་བར་བྱས་ནས་གོང་ནས་གོང་དུ་འཇོག་པ་བཞིན་ཉེ་བར་འཇོག་པའི་སེམས་འགྲུབ། ༧ཤེས་བཞིན་གྱི་སྟོབས། དེས་རྣམ་རྟོག་དང་ཉེ་ཉོན་གྱི་མཚན་མ་ལ་འཕྲོ་བའི་ཉེས་དམིགས་ཤེས་བཞིན་གྱིས་རིག་ནས་དེ་གཉིས་ལ་འཕྲོར་མི་སྟེར་ཞིང་ཏིང་ངེ་འཛིན་གྱི་ཡོན་ཏན་བསམས་ནས་དེ་ལ་དགའ་བ་དུལ་བར་བྱེད་པའི་སེམས་འགྲུབ། དེ་ནས་རྣམ་གཡེང་གི་ཉེས་དམིགས་ཤེས་བཞིན་གྱིས་རིག་ནས་ཏིང་ངེ་འཛིན་ལ་མི་དགའ་བ་འགོག་པ་ཞི་བར་བྱེད་པའི་སེམས་འགྲུབ། ⇨བརྩོན་འགྲུས་ཀྱི་སྟོབས་ཀྱིས་ཆགས་སེམས་དང་འཕྲོ་བ། བྱིང་རྨུགས་སོགས་ཕྲ་མོའང་སྐྱེས་མ་ཐག་དང་དུ་མི་ལེན་པར་རྩོལ་བ་རྣམ་པར་ཞི་བར་བྱེད་པའི་སེམས་འགྲུབ། དེ་ནས་དྲན་ཤེས་ཀྱི་སྟོབས་བྱིང་རྒོད་སོགས་མི་མཐུན་པའི་ཕྱོགས་ཀྱིས་ཏིང་ངེ་འཛིན་ལ་བར་གཅོད་མི་ནུས་པར་རྒྱུན་ཆགས་སུ་སྐྱེ་བ་རྩེ་གཅིག་ཏུ་བྱེད་པའི་སེམས་འགྲུབ། འདྲིས་པའི་སྟོབས། དེས་དྲན་ཤེས་བསྟེན་པའི་རྩོལ་བ་མི་དགོས་པར་དམིགས་པ་ལ་རང་ཤུགས་ཀྱིས་འཇུག་མཉམ་པར་འཇོག་པའི་སེམས་འགྲུབ་པའོ།།
ལན། སེམས་གནས་པའི་ཐབས་དགུ་དེ་དག་གི་དང་པོ་གཉིས་པ་གཉིས་ནི་བསམ་བློ་དེ་ཤུགས་ཧ་ཅང་ཆེན་པོ་བསྒྲིམས་ན་མ་གཏོགས་སེམས་དེ་དམིགས་པའི་སྒང་དུ་སྡོད་མི་ཐུབ་པར་རིག་པ་ཧ་ཅང་ཆེན་པོ་བསྒྲིམས་དགོས་པསབསྒྲིམས་ཏེ་ཡིད་ལ་བྱེད་པ། གསུམ་པ་བཞི་པ་ལྔ་པ་དྲུག་པ་བདུན་པ་བཅས་ནི་སེམས་དེ་དམིགས་པའི་སྟེང་དུ་རྒྱུན་རིང་ཙམ་སྡོད་ཐུབ་ན་ཡང་དང་ཡང་དུ་ཆད་པ་ཡོང་བས་ཆད་ཅིང་འཇུག་པའི་ཡིད་ལ་བྱེད་པ། བརྒྱད་པ་ནི་སེམས་དམིགས་པ་དེའི་སྟེང་དུ་བསྡད་ནས་སོ་སོས་རང་འགུལ་གྱིས་མཚམས་མ་བཞག་བར་དུ་བར་ཆད་རྩ་བ་ནས་ཡོང་གི་མེད་པསཆད་པ་མེད་པར་འཇོག་པའི་ཡིད་ལ་བྱེད་པ། དགུ་པ་ནི་སེམས་དང་དམིགས་པ་གཉིས་ཆུ་དང་འོ་མ་འདྲེས་པ་བཞིན་དབྱེ་བ་ཕྱེ་མི་ཐུབ་བར་གྱུར་པ་རང་གི་སེམས་ལ་རང་གིས་རང་དབང་ཐོབ་པས༔ལྷུན་གྱིས་གྲུབ་པའི་ཡིད་བྱེད་བཅས་སོ། །
ལན། ལྷག་མཐོང་གི་ངོ་བོ་ནི། དགོངས་འགྲེལ་ལས། དེ་ལུས་ཤིན་ཏུ་སྦྱངས་པ་དང་སེམས་ཤིན་ཏུ་སྦྱངས་པ་དེ་ཐོབ་ནས་དེ་ཉིད་ལ་གནས་ཏེ་སེམས་ཀྱི་རྣམ་པ་སྟངས་ནས། ཇི་ལྟར་བསམས་པའི་ཆོས་དེ་དག་ཉིད་ནང་དུ་ཏིང་ངེ་འཛིན་གྱི་སྤྱོད་ཡུལ་གཟུགས་བརྙན་དུ་སོ་སོར་རྟོག་པར་བྱེད་མོས་པར་བྱེད་དོ།།དེ་ལྟར་ཏིང་ངེ་འཛིན་གྱི་སྤྱོད་ཡུལ་གཟུགས་བརྙན་དེ་དག་ལ་ཤེས་བྱའི་དོན་དེ་རྣམ་པར་འབྱེད་པ་དང་རབ་ཏུ་རྣམ་པར་འབྱེད་པ་དང་། ཡོངས་སུ་རྟོག་པ་དང་ཡོངས་སུ་དཔྱོད་པ་དང་། བཟོད་པ་དང་འདོད་པ་དང་བྱེ་བྲག་འབྱེད་པ་དང་ལྟ་བ་དང་རྣམ་པར་རྟོག་པ་གང་ཡིན་པ་དེ་ནི་ལྷག་མཐོང་ཞེས་བྱ་སྟེ། དེ་ལྟར་ན་བྱང་ཆུབ་སེམས་དཔའ་ལྷག་མཐོང་ལ་མཁས་པ་ཡིན་ནོ། །གསུངས་པ་ལྟར་རོ། །ལྷག་མཐོང་གི་རྒྱུ་ནི་ཐོས་བསམ་གྱི་ལྟ་བ་རྣམ་པར་དག་པ་ཡིན་ལ། མི་མཐུན་ཕྱོགས་ནི་རྟག་ཆད་ཀྱི་མཐར་འཛིན་པའི་ལྟ་བ་ངན་པ་རྣམས་ཡིན། བྱེད་ལས་ནི་ཉོན་མོངས་དང་ཤེས་བྱའི་སྒྲིབ་པའི་ས་བོན་སྤོང་བ་ཡིན་ནོ། །འབྲས་བུ་ནི། རྒྱུན་དུ་ཞུགས་པ་སོགས་དགེ་སྦྱོར་གི་ཚུལ་གྱི་འབྲས་བུ་བཞི་དང་། ཇི་ལྟ་བ་དང་ཇི་སྙེད་པ་མཁྱེན་པས་བསྡུས་པའི་ཡེ་ཤེས་རྣམས་ཡིན་ནོ།
ལན། ནང་པས་དོན་དུ་གཉེར་བྱ་གཙོ་བོ་ནི་ཐར་བ་ཡིན་པས་ཞི་གནས་བརྟན་པོ་ཞིག་གྲུབ་མཚམས་འཁོར་བའི་རྩ་བ་གཅོད་བྱེད་བདག་མེད་ཀྱི་དོན་ལ་དཔྱོད་པའི་འཇིག་རྟེན་ལས་འདས་པའི་ལྷག་མཐོང་སྐྱེད་དགོས། དེ་་པ་ལ་ཟབ་མོ་སྟོང་པ་ཉིད་ཀྱི་དོན་གཏན་ལ་འབེབས་དགོས། འདི་མ་རྟོགས་ན་ཐར་བ་ཐོབ་ཐབས་མེད། དེ་ལ་གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པ་དང་། ཆོས་ཐམས་ཅད་རང་བཞིན་གྱིས་མེད་པར་རྟོགས་པ་གཉིས་ལས་དང་པོ་གང་ཟག་གི་བདག་མེད་གཏན་ལ་ཕབ་པའི་ཚུལ་ལ་དགག་བྱ་ངེས་པའི་གནད་དང་། ཁྱབ་པ་ངེས་པའི་གནད། བདེན་པའི་གཅིག་བྲལ་ངེས་པའི་གནད། བདེན་པའི་དུ་བྲལ་ངེས་པའི་གནད་བཅས་བཞི་ཡོད། དཔེར་ན་འབེན་མ་མཐོང་བར་མདས་མི་ཕོག་པ་ལྟ་བུར་འགྱུར་བས། གནད་དང་པོ་ནི་དགག་བྱ་གང་ཡིན་པ་ངོས་ཟིན་པ་ཤིན་ཏུ་གལ་ཆེ་སྟེ།ཐོག་མེད་ནས་རྒྱུན་ཆགས་སུ་ཡོད་པའི་ངར་འཛིན་ལྷན་སྐྱེས་ཀྱི་ངའི་སྣང་ཚུལ་ཇི་བཞིན་པ་ནི། ལུས་སེམས་ཚོགས་ཙམ་གྱི་སྟེང་ན་སྒྲོ་རྟོག་གིས་བཏགས་པ་ཙམ་མིན་པའི་ང་ཞིག་ཚུགས་ཐུབ་ཏུ་གྲུབ་པར་སྣང་བ་འདི་ཡིན་ཏེ། དཔེར་ན་རང་ལ་གཞན་གྱིས་ཡོན་ཏན་སྣ་ཚོགས་པའི་སྒོ་ནས་བསྟོད་པའི་ཚེ་ཡོན་ཏན་བརྗོད་ཡུལ་གྱི་ང་ལིང་ངེ་བ་ཞིག་ཡོད་ཡོད་ལྟར་འཆར་བ་དང་། མང་པོའི་ཁྲོད་དུ་ནག་ཆང་དང་རྐུས་ཁག་སོགས་ཀྱིས་དམའ་ཕབ་པའི་ཚེ་ང་ཉེས་པ་མེད་པ་ཞིག་ལ་དགྲ་ངན་འདིས་འདི་འདྲ་ཟེར་བ་སྙམ་དུ་སྐྱོན་གདགས་ཡུལ་གྱི་ང་ཚུགས་ཐུབ་ཅིག་ཡོད་པ་ལྟར་འཆར་སྐབས་སུ་ངོས་འཛིན་སླ་བར་གསུངས། དེ་ལྟ་བུའི་དགའ་སྡུག་གི་རྟོག་པ་ཞིག་གསལ་བཏབ་སྟེ་སེམས་བྱིངས་བློ་མངོན་གྱུར་དེ་ལ་གནས་བཞིན་དུ། བློའི་ཟུར་གཅིག་གིས་དེས་ཇི་ལྟར་བཟུང་ཚུལ་ཞིབ་པར་བརྟགས་པས་རང་འཛིན་ལྷན་སྐྱེས་ཀྱི་འཛིན་ཚུལ་འཕྱུགས་མེད་དུ་ངོས་ཟིན་པ་ནི་གནད་དང་པོ་དགག་བྱའི་དོན་སྤྱི་ངེས་པ་ཡིན། འདི་ལ་བདེན་པ་མེད་ཅེས་པའི་བདེན་པ་དང་། རང་བཞིན་གྱིས་མ་གྲུབ་ཅེས་པའི་རང་བཞིན། རང་ངོས་ནས་མེད་ཅེས་པའི་རང་ངོས། དེ་བཞིན་རང་དབང་དང་། གཞན་ལ་རག་མ་ལས པ་ཡིན་ཞེས་པ་རྣམས་རྣམ་གྲངས་སུ་གསུངས་ལ། གཞན་ལ་རག་མ་ལས་ཞེས་པ་ནི་རྒྱུ་རྐྱེན་ལ་རག་མ་ལས་པ་མ་ཡིན་གྱི། ཡུལ་ཅན་ཐ་སྙད་པའི་ཤེས་པ་ལ་གཞན་ཞེས་ཏེ། དེའི་དབང་གིས་བཞག་པ་མིན་པས་གཞན་ལ་རག་མ་ལས་པ་ཟེར། དེ་འདྲའི་བདག་ནི་བཞི་བརྒྱ་པའི་འགྲེལ་པ་ལས། དེ་ལ་བདག་ཅེས་བྱ་བ་ནི། གང་ཞིག་དངོས་པོ་རྣམས་ཀྱི་གཞན་ལ་རག་མ་ལས་པའི་ངོ་བོ་རང་བཞིན་ཏེ་དེ་མེད་པ་ནི་བདག་མེད་པའོ། །ཞེས་གསུངས་པ་བཞིན།གཞན་གྱི་རྐྱེན་ལ་རག་ལས་པ་མ་ཡིན་པར་རང་གི་ངོས་ནས་ཡོད་པའམ།གཞན་ལ་ལྟོས་པ་མ་ཡིན་ཞིང་རག་མ་ལས་པར་རང་གི་ངོ་བོ་ཉིད་ཀྱིས་ཚུགས་ཐུབ་པ་ཞིག་ལ་ཟེར། འདི་ལ་མྱོང་བའི་ཐོག་ནས་མ་ངེས་ན་དགག་བྱ་ངོས་མི་ཟིན་པས་གཞན་གྱིས་བཤད་པས་གོ་བ་དང་ཚིག་སྤྱི་དང་སྒྲ་སྤྱི་ཙམ་དགོས། དགག་བྱ་མ་ངེས་ན་བདེན་མེད་རིགས་པས་བསྒྲུབས་ཀྱང་རྟེན་མིན་པར་དཔྱད་དེ་རང་གི་བློ་ངོར་ཉམས་མྱོང་རྗེན་གཅེར་དུ་ངོས་ཟིན་པ་འབྲེལ་བཤིགས་པའི་ཆད་ལྟར་འགྱུར་ཉེན་ཡོད་དེ། དཔེར་ན་བུམ་པའི་ཐ་སྙད་བློ་ཕུགས་སུ་བཞག་ནས་བུམ་པའི་མཆུ་བུམ་པ་མིན། བུམ་པའི་ཞབས་བུམ་པ་མིན་ཞེས་སོགས་བུམ་པའི་ཆ་རེ་རེ་ནས་བསལ་བའི་མཐར་བུམ་པ་1:|:ཀྱིམ་རྙེད་པ་ཙམ་སྟོང་ཉིད་དུ་གོ་ནས་བསྒོམ་ཁུལ་བྱས་ན། སྟོང་གཞི་འདིའི་སྟེང་ན་དགག་བྱའི་འདི་འདྲ་ཞིག་འགོག་ཟེར་བའི་རྣམ་དབྱེ་མེད་པས་བུམ་པའི་ཐ་སྙད་བཤིགས་ཏེ་ཅི་ཡང་མེད་པའི་སྟོང་པར་ཤོར་བ་ལྟ་བུའོ།།སྤྱིར་ན་གཞི་གང་ཟག་གི་སྟེང་དུ་ང་ཞེས་འཛིན་པའི་འཛིན་ཚུལ་ལ་གསུམ་ཡོད་པ་སྟེ།དང་པོ་སྟོང་ཉིད་ཀྱི་ལྟ་བ་རྒྱུད་ལ་སྐྱེས་པའི་གང་ཟག་རྣམས་ཀྱིས་གདགས་གཞིའི་སྟེང་དུ་རྟོག་པས་བཏགས་ཙམ་དང་བདེན་མེད་ཀྱིས་ཁྱད་པར་དུ་བྱས་ནས་ངར་འཛིན་པ་དང་། གཉིས་པ་གྲུབ་མཐས་རྒྱུད་མ་བསླད་པའི་སོ་སྐྱེ་རྣམས་ཀྱིས་འཛིན་སྟངས་ལྟར་རང་བཞིན་གྱིས་གྲུབ་མ་གྲུབ་གང་གིས་ཀྱང་ཁྱད་པར་དུ་མ་བྱས་པའི་ངར་འཛིན་ཚུལ་ཞིག གསུམ་པ་རང་བཞིན་གྱིས་གྲུབ་པས་ཁྱད་པར་དུ་བྱས་ནས་ངར་འཛིན་པ་བཅས་ལས་གཉིས་པ་དེ་ངའི་ཐ་སྙད་འཇོག་པའི་བློ་ཚད་ཡིན་ལ། འདིའི་ཡུལ་གྱི་ང་ཙམ་དེ་ཐ་སྙད་དུ་ཡོད་ལ། ལས་འབྲས་ཀྱི་རྟེན་དུའང་རུང་བ་ཡིན་པ་དང་། འཛིན་ཚུལ་གསུམ་པ་དེ་གཉེན་པོར་གཞོམ་རྒྱུའི་འཁྲུལ་ཤེས་ངར་འཛིན་ཏེ། འདིའི་རྣམ་པའི་ཡུལ་ནི་རིགས་པའི་དགག་བྱ་ཡིན་ནོ།།ལྷན་སྐྱེས་ལ་སྣང་ཚུལ་ཇི་ལྟ་བ་བཞིན་ཡུལ་སྣང་གཞན་དང་མ་འདྲེས་པར་གསལ་པོར་མི་འཆང་བས།ང་རང་བཞིན་གྱིས་ཚུགས་ཐུབ་ཏུ་གྲུབ་པའི་སྣང་ཚུལ་དང་ངའི་སྣང་ཚུལ་གཉིས་སོ་སོར་འབྱེད་ཤེས་དགོས། ངར་འཛིན་ལྷན་སྐྱེས་དེ་རང་རེའི་རྒྱུད་ལ་རྒྱུན་དུ་རྨི་ལམ་གྱི་སྐབས་ཚུན་ཆད་དུའང་ཡོད་ཀྱང་བསྟོད་སྨད་སོགས་བདེ་སྡུག་གི་རྐྱེན་ཆེན་པོ་ཞིག་དང་མ་འཕྲད་པའི་སྐབས་སུ་ཁོའི་སྣང་ཚུལ་གསལ་པོ་མི་འོང་ལ། བརྐུས་ཁག་ལྟ་བུའི་རྐྱེན་ཆེན་པོ་ཞིག་དང་འཕྲད་ན་གདགས་གཞིའི་ལུས་སེམས་དང་ཆོས་གང་ཟག་མ་ཕྱེ་བའི་ཚོགས་པ་བམ་མེ་བ་ཞིག་གི་སྟེང་ནས་ང་ལིང་ངེ་བ་ཞིག་མིང་བརྡས་ཕར་བཏགས་པ་ཙམ་མ་ཡིན་པར་ཁོ་རང་གི་ངོས་ནས་ཚུགས་ཐུབ་ཏུ་གྲུབ་པའི་སྣང་བ་ཞིག་ལམ་གྱིས་ཤར་ཡོང་བ་དེ་དགག་བྱའི་སྣང་ཚུལ་འཕྱུག་མེད་ཡིན་ཞེས་གསུངས་སོ། །གནད་གཉིས་པ་ལ་དེ་ལྟ་བུའི་ང་དེ་རང་བཞིན་གྱིས་གྲུབ་ན་རང་གི་གདགས་གཞིའི་ཕུང་པོ་དང་ངོ་བོ་གཅིག་དང་ཐ་དད་གང་རུང་དུ་གྲུབ་དགོས་ཀྱི་དེ་གཉིས་གང་རུང་མ་ཡིན་པའི་གྲུབ་ལུགས་ཕུང་གསུམ་པ་མེད་པར་ཐག་བཅད་པའོ། །དེ་ནི་སྤྱིར་གཅིག་དང་དུ་མ་གཉིས་ཕན་ཚུན་སྤང་འགལ་གྱི་དངོས་འགལ་ཡིན་པས་ཀ་བུམ་ལྟ་བུ་ཞིག་གཅིག་ཡིན་པ་མ་ཁེགས་པར་ཐ་དད་དུ་གྲུབ་པ་མེད་ལ། ཐ་དད་དུ་མ་གྲུབ་པར་གཅིག་ཡིན་པ་ཁེགས་ཚུལ་མེད་པ་དང་། བུམ་པ་ལྟ་བུ་ཞིག་ཐ་དད་པ་མ་ཁེགས་པར་གཅིག་ཏུ་གྲུབ་པ་མེད་ལ། གཅིག་ཏུ་མ་གོ་བར་ཐ་དད་པ་ཁེགས་ཚུལ་མེད་པས་གཉིས་དང་གཉིས་མིན་གྱི་ཕུང་གསུམ་མེད་དོ། །རིགས་པ་འདིས་ངར་འཛིན་ལྷན་སྐྱེས་ཀྱིས་བཟུང་བའི་ང་དེ་རང་བཞིན་གྱིས་གྲུབ་ན་རང་བཞིན་གྱིས་གྲུབ་པའི་ངོ་བོ་གཅིག་དང་ཐ་དད་གང་རུང་དུ་གྲུབ་པས་ཁྱབ་པར་ཐག་ཆོད་པ་ནི་གནད་གཉིས་པ་ཁྱབ་པ་ངེས་པའོ།།གནད་གསུམ་པ་བདག་དང་ཕུང་པོ་གཉིས་རང་བཞིན་གྱིས་གྲུབ་པའི་ངོ་བོ་གཅིག་ཡིན་ན་དབྱེ་བ་གཏན་ནས་མེད་པའི་གཅིག་ཏུ་འགྱུར་ཏེ། ངོ་བོ་གཅིག་པ་དོན་དམ་དུ་གྲུབ་ན་དེ་གཉིས་བློ་གང་ལ་སྣང་ཡང་ཐ་དད་དུ་མི་སྣང་དགོས་པའི་ཕྱིར། དེའི་རྒྱུ་མཚན་ཡང་ངོ་བོ་གཅིག་ཏུ་གནས་ཀྱང་ལྡོག་པ་ཐ་དད་དུ་སྣང་བའི་གནས་ཚུལ་དང་སྣང་ཚུལ་མི་མཐུན་པ་ནི་ཀུན་རྫོབ་ཀྱི་རྫུན་ཚུལ་ཡིན་པས་བདེན་པར་གྲུབ་པ་ལ་དེ་འདྲ་འགལ་བའི་ཕྱིར་ཏེ། བདེན་གྲུབ་གང་ལ་སྣང་བའི་བློ་དེ་ལ་དེའི་གནས་ཚུལ་ཇི་ལྟ་བ་བཞིན་སྣང་དགོས་པས་སོ། །བདག་ཕུང་གཉིས་རང་བཞིན་གྱིས་གཅིག་ཡིན་ན་གཅིག་ཡིན་པ་དེ་བདག་ཕུང་གི་གནས་ལུགས་སུ་སོང་བས་དབྱེ་བ་གཏན་ནས་བྱར་མེད་པར་རིགས་པས་འཕུལ་བ་ཡིན། དེ་ལྟ་ན་བདག་རང་བཞིན་གྱིས་གྲུབ་པར་ཁས་བླངས་པ་ཕུང་པོ་སྔ་མ་འདོར་བ་དང་ཕྱི་མ་ལེན་པའི་བྱེད་པ་པོ་སྒྲུབ་པའི་དོན་དུ་ཡིན་པ་ལ་བདག་ཕུང་གཅིག་ཏུ་སོང་ན་དེ་འདྲའི་བྱེད་པ་པོ་མི་རུང་བར་ཐལ་བ་དང་།གང་ཟག་གཅིག་ལའང་ཕུང་པོ་དུ་མ་ཡོད་བཞིན་དུ་བདག་ཀྱང་མང་པོ་ཡོད་པར་འགྱུར་བ་དང་། བདག་གཅིག་ལས་མེད་པ་བཞིན་དུ་ཕུང་པོ་རྣམས་ཀྱང་གཅིག་ཏུ་འགྱུར་བ་དང་། ཤི་བའི་རྗེས་སུ་ལུས་མེར་བསྲེགས་ནས་ཐལ་བར་འགྱུར་ཚེ་བདག་ཀྱང་བསྲེགས་ནས་ཐལ་བར་འགྱུར་པ་དང་། ང་སྐྱེ་བ་ཕྱི་མར་ཉིང་མཚམས་སྦྱོར་བ་བཞིན་དུ་ལུས་ཀྱང་ཉིང་མཚམས་སྦྱོར་བར་འགྱུར་བའམ་ལུས་དེ་ཕྱི་མར་ཉིང་མཚམས་སྦྱོར་རྒྱུ་མེད་པ་ལྟར་ང་ཡང་ཉིང་མཚམས་སྦྱོར་རྒྱུ་མེད་པ། བདག་གཟུགས་མེད་ཁམས་སུ་སྐྱེ་བ་མི་སྲིད་པ།ཕུང་པོ་སྐྱེ་འཇིག་བྱེད་པ་བཞིན་དུ་བདག་ཀྱང་སྐྱེ་འཇིག་བྱེད་པར་འགྱུར་བ་སོགས་སྐྱོན་དུ་མ་འབྱུང་བ་རིགས་པ་དུ་མའི་སྒོ་ནས་བདག་ཕུང་གཉིས་རང་བཞིན་གྱིས་གྲུབ་པའི་གཅིག་ཏུ་མེད་པར་རྟོགས་པ་ནི་གནད་གསུམ་པ་གཅིག་བྲལ་ངེས་པའོ།།གནད་བཞི་པ་ནི་བདག་དང་ཕུང་པོ་གཉིས་རང་བཞིན་གྱིས་གྲུབ་པའི་ཐ་དད་ཡིན་ན་རིགས་པས་དཔྱད་བཟོད་ཀྱི་ཐ་དད་ཡིན་དགོས་ལ། དེ་ལྟར་ན་ངོ་བོ་དང་རྫས་སོགས་སྒོ་ཐམས་ཅད་ནས་ཐ་དད་པའི་འབྲེལ་མེད་དོན་གཞན་དུ་འགྱུར་ཏེ། ལྡོག་པའི་སྒོ་ནས་ཐ་དད་ཀྱང་ངོ་བོའི་སྒོ་ནས་ཐ་དད་མིན་པ་ནི་རྫུན་པའི་རྣམ་གཞག་ཡིན་པས་སོ། ། དེ་ལྟར་འབྲེལ་མེད་ཀྱི་ཐ་དད་ཡིན་ན། རྟ་ལུག་གླང་གསུམ་ལས་རྟ་ལུག་གཉིས་ལོགས་སུ་བཀར་བའི་ཤུལ་དུ་གླང་འདི་ཞེས་སྟོན་རྒྱུ་ཡོད་པ་ལྟར་གཟུགས་ཚོར་འདུ་ཤེས་འདུ་བྱེད་རྣམ་ཤེས་ཏེ་ཕུང་པོ་ལྔ་རེ་རེ་ནས་བསལ་བའི་ཤུལ་དུ་འདི་ནི་ངའོ་ཞེས་ཕུང་པོ་དང་འབྲེལ་བ་མེད་པ་ཞིག་ངོས་འཛིན་རྒྱུ་ཡོད་དགོས་པ་ལ་དེ་ལྟར་ངོས་བཟུང་རྒྱུ་མེད་པ་དང་། ཕུང་པོ་ན་བ་དང་རྒས་པ་དང་དོར་བ་སོགས་ཀྱིས་བདག་ན་བ་སོགས་སུ་མི་འགྱུར་བས་བདག་ལ་ཕུང་པོའི་མཚན་ཉིད་སྐྱེ་འཇིག་སོགས་མེད་པ་ཐལ་བ་དང་། ཕུང་པོ་ལ་ཕན་གནོད་ཀྱིས་བདག་ལ་ཕན་གནོད་མེད་པར་འགྱུར་།བ་འཇིག་རྟེན་གྱི་ཐ་སྙད་དང་འགལ་བ་དང་། ཕུང་པོ་མེད་པའི་གཞི་ལའང་ངའོ་སྙམ་པ་འབྱུང་བ་དང་། ལས་མ་བྱས་པ་དང་འཕྲད་པར་འགྱུར་བ་སོགས་གནོད་བྱེད་མང་པོ་འབྱུང་བས་བདག་ཕུང་པོ་དང་རང་བཞིན་གྱིས་གྲུབ་པའི་ཐ་དད་དུ་མེད་པར་ཐག་ཆོད་པ་ནི་གནད་བཞི་པ་དུ་བྲལ་ངེས་པའོ།།དེ་ལྟར་རང་བཞིན་གྱིས་གྲུབ་པའི་གཅིག་དང་ཐ་དད་གང་དུའང་མ་གྲུབ་པར་རྟོགས་པ་དེ་གཏན་ཚིགས་རྟོགས་པའི་བློ་ཡིན་ལ། དེ་ལས་རང་བཞིན་མེད་པ་རྟོགས་ཚུལ་ནི། དགག་བྱའི་སྣང་ཚུལ་སྔར་ནས་ངོས་བཟུང་སྟེ་ཞེ་ལ་བཞག་བཞིན་པར་གཅིག་དུ་བྲལ་གྱི་རིགས་པས་དཔྱད་པའི་ཚེ་གཅིག་དང་དུ་མ་གང་དུ་ཡང་མ་གྲུབ་པ་རྟོགས་ཟིན་མ་ཐག་ཡིད་ངོར་འཇགས་པའི་དགག་བྱ་དེ་མི་འདུག་སྙམ་དུ་སྟོང་ཆམ་གྱིས་སོང་བ་ན་དབུ་མའི་ལྟ་བ་རྙེད་པ་ཡིན་ཞེས་གསུངས། དཔེར་ན་འགྲོ་ས་ལུང་པ་གཉིས་ལས་མེད་པ་ཞིག་ན་བ་ལང་བོར་བ་འཚོལ་བའི་སྐབས་སུ་ལུང་པ་གཉིས་ཀའི་ཕུ་མདའ་བར་གསུམ་ཚང་མ་ལ་བ་ལང་མེད་པ་མཐོང་བའི་དུས་ཡིད་ལ་བཞག་པའི་བ་དེ་མི་འདུག་གོ་སྙམ་པ་ལྷང་གིས་སྐྱེ་བ་བཞིན་ནོ། །
ལན། ཆོས་ཀྱི་བདག་མེད་གཏན་ལ་ཕབ་ནས་བསྒོམ་ཚུལ་ལ་གཉིས་ཏེ།འདུས་བྱེད་རང་བཞིན་གྱིས་མེད་པར་གཏན་ལ་འབེབས་པ་དང་། འདུས་མ་བྱས་རང་བཞིན་གྱིས་མེད་པར་གཏན་ལ་འབེབས་པའོ།།དང་པོ་འདུས་བྱས་ལ་བེམ་ཤེས་ལྡན་མིན་འདུ་བྱེད་གསུམ་གྱི་དང་པོ་ནི། ལུས་ལྟ་བུ་ལ་མཚོན་ན་ཤ་རུས་གདོས་བཅས་ཀྱི་ཡན་ལག་ལྔ་ཚོགས་ཙམ་པ་འདིའི་སྟེང་དུ། རྟོག་པས་བཏགས་པ་ཙམ་མ་ཡིན་པར་ཚུགས་ཐུབ་ཏུ་གྲུབ་པའི་ལུས་ཡོ་རེ་བ་ཞིག་ཡོད་པར་བསྙོན་མེད་དུ་འཆར་བ་ནི་དགག་བྱའི་སྣང་ཚུལ་ཡིན་ལ། དེ་ལྟ་བུའི་ལུས་རང་བཞིན་གྱིས་གྲུབ་པ་དེ་ཡོད་ན་ཡན་ལག་ལྔ་ཚོགས་ཙམ་པ་འདི་དང་རང་བཞིན་གྱིས་གྲུབ་པའི་གཅིག་གམ་ཐ་དད་གང་རུང་ཡིན་དགོས་པ་དང་། གཅིག་ཏུ་གྲུབ་ན་ཡན་ལག་ལྔ་ཚོགས་ཙམ་པ་གདགས་གཞི་དང་ལུགས་བཏགས་ཆོས་སུ་མི་འཐད་པར་ཐལ་བ་དང་།ཡན་ལག་ལྔ་ཡོད་པ་ལྟར་ལུས་ཀྱང་ལྔར་འགྱུར་བའམ་ལུས་གཅིག་ལས་མེད་པ་བཞིན་ཡན་ལག་རྣམས་ཀྱང་གཅིག་ཏུ་ཐལ་བ་དང་། རང་བཞིན་གྱིས་གྲུབ་པའི་ཐ་དད་ཡིན་ན་མགོ་ལ་སོགས་པའི་ཡན་ལག་རེ་རེ་ནས་བསལ་བའི་ཤུལ་དུ་ལུས་འདིའོ་ཞེས་བསྟན་རྒྱུ་ཡོད་དགོས་ལ། དེ་ལྟར་མི་འདུག་པས་ལུས་རང་བཞིན་གྱིས་གྲུབ་པ་གཏན་ནས་མེད་དོ་སྙམ་དུ་ཐག་གཅོད་པ་དང་། དེས་རིགས་བསྒྲེས་ནས་ཤེས་པ་རྣམས་སྐད་ཅིག་སྔ་ཕྱིའི་ཆ་ལ་བཏགས་པ་ཡིན་པས་དེ་རིང་གི་ཤེས་པ་ལྟ་བུ་ལ་མཚོན་ནའང་སྔ་དྲོའི་ཤེས་པ་དང་ཕྱི་དྲོའི་ཤེས་པ་གཉིས་ཚོགས་ཙམ་ལ་བཏགས་པ་དང་། དེ་ལྟར་མ་ཡིན་ན་སྐད་ཅིག་སྔ་ཕྱིའི་ཆ་ཤས་རྣམས་དང་རང་ངོས་ནས་གཅིག་ཐ་དད་གང་རུང་གྲུབ་དགོས་པ་དང་། ཐ་དད་དུ་གྲུབ་ན། སྔ་དྲོའི་ཤེས་པ་དང་ཕྱི་དྲོའི་ཤེས་གཉིས་བསལ་བའི་ཤུལ་དུ་དེ་རང་གི་ཤེས་པ་དེ་འདིའོ་ཞེས་ལོགས་སུ་དབྱེ་རྒྱུ་ཡོད་དགོས་ནའང་མེད་པས་བདེན་པའི་ཐ་དད་དུ་མ་གྲུབ་པ་དང་། གལ་ཏེ་དེ་རིང་གི་ཤེས་པ་དེ་སྔ་དྲོའི་ཤེས་པ་དང་ཕྱི་དྲོའི་ཤེས་པ་གཉིས་དང་བདེན་པའི་གཅིག་ཏུ་གྲུབ་ན། དེ་གཉིས་དུ་མ་ཡིན་པ་བཞིན་དེ་རིང་གི་ཤེས་པ་གཉིས་ཀྱང་དུ་མ་ཐལ་བ་དང་། དེ་རིང་གི་ཤེས་པ་སྔ་དྲོར་འབྱུང་བ་བཞིན་དུ་ཕྱི་དྲོའི་ཤེས་པ་ཡང་སྔ་དྲོར་འབྱུང་བའམ་ཕྱི་དྲོའི་ཤེས་པ་སྔ་དྲོར་མི་འབྱུང་བ་བཞིན་དེ་རིང་གི་ཤེས་པ་སྔོ་དྲོར་མེད་པར་ཐལ་བ་སོགས་སྐྱོན་དུ་མའི་སྒོ་ནས་བསམ་མོ། ། ལྡན་མིན་འདུ་བྱེད་ལོ་གཅིག་ལྟ་བུ་ཟླ་བ་བཅུ་གཉིས་ཚོགས་པ་ཙམ་ལ་བཏགས་པ་དང་། འདུས་མ་བྱས་ཀྱི་ནམ་མཁའ་ལྟ་བུ་ཤར་ནུབ་ལྷོ་བྱང་གི་ནམ་མཁའི་ཆ་དུ་མ་འདུས་པ་ལ་བཏགས་པ་ཙམ་སྟེ་དེ་ལྟ་མིན་པར་རང་གི་ཆ་ཤས་དེའི་སྟེང་དུ་རང་ངོས་ནས་གྲུབ་ན་ཆ་ཤས་དེ་དང་གཅིག་ཐ་དད་གང་ཡིན་དང་།གཅིག་ཏུ་གྲུབ་ན་ཆ་ཤས་མང་པོར་ཐལ་བའམ་ཆ་ཤས་རྣམས་གཅིག་ཏུ་ཐལ་བ་དང་། ཡང་ན་ཆ་ཆ་ཅན་འབྲེལ་མེད་དོན་གཞན་དུ་ཐལ་བ་སོགས་སྔ་མ་ལྟར་བསྒྲུབས་པས། རང་བཞིན་གྱིས་གྲུབ་པ་རྡུལ་ཙམ་ཡང་མེད་པའི་སྟོང་སང་མེད་དགག་དེ་ཉིད་ངེས་པའི་ངེས་ཤེས་རྩེ་གཅིག་ཏུ་བསྒོམ་པ་ནི་མཉམ་བཞག་ནམ་མཁའ་ལྟ་བུའི་སྐྱོང་ཚུལ་ལོ། །སྒྱུ་མ་ལྟ་བུའི་སྣང་བ་འཆར་ཚུལ་ནི། མཉམ་གཞག་དེ་ལས་ལངས་པའི་རྗེས་ཐོབ་ཏུ་དགག་བྱ་བཀག་པའི་ཤུལ་དུ་ལྷག་མར་ལུས་པ་གང་འདུག་བརྟགས་པ་ན་ངའི་མིང་ཙམ་ཞིག་ལྷག་པར་སྣང་ལ། ཐ་སྙད་པའི་ང་ཙམ་དེ་ཉིད་ཀྱིས་སྒྱུ་མ་བཞིན་དུ་དགེ་མི་དགེའི་ལས་གསོག་ཅིང་རྣམ་སྨིན་དཀར་ནག་སོ་སོར་མྱོང་བ་ལ་ངེས་ཤེས་བརྟན་པོ་འདྲོངས་པ་སྟེ། དཔེར་ན་སྒྱུ་མའི་རྟ་གླང་མིག་ཤེས་ཀྱིས་མཐོང་བ་དང་སྣང་བ་ལྟར་དུ་རྟ་གླང་མེད་པར་ཡིད་ཤེས་ཀྱིས་ངེས་པ་ལ་བབརྟེན་ནས་དེ་ཉིད་རྫུན་པའི་སྣང་བར་ངེས་པ་བཞིན། གང་ཟག་ལ་སོགས་པ་རྣམས་ཐ་སྙད་པའི་ཤེས་པ་ལ་བསྙོན་མེད་དུ་སྣང་བ་དང་རང་ངོས་ནས་གྲུབ་པས་སྟོང་པར་རིགས་ཤེས་ཀྱིས་ངེས་པ་གཉིས་ལ་བརྟེན་ནས་དེ་རྣམས་རྫུན་པ་སྒྱུ་མ་ལྟ་བུར་རྟོགས་པར་གསུངས། དེས་ན་མཚན་མར་འཛིན་པའི་དམིགས་གཏད་རྡུལ་ཙམ་ཡང་མེད་པའི་ནམ་མཁའ་ལྟ་བུའི་སྟོང་ཉིད་བསྒོམ་པ་གནད་དུ་སོང་ན། དེ་ལས་ལངས་པའི་ཚེ་ཡུལ་སྣང་གང་ཤར་ཐམས་ཅད་མིང་དང་རྟོག་པས་བཏགས་པ་ཙམ་གྱི་རྫུན་པ་སྒྱུ་མ་ལྟ་བུར་འཆར་རོ། །དམིགས་རྣམ་འཆར་སླ་བའི་ཕྱིར་དཔེའི་སྟེང་ནས་བསམ་ཚུལ་ནི། ངོའི་གཟུགས་བརྙན་དེ་གང་དུ་སྣང་བའི་མིག་རྣ་སོགས་ཀྱིས་སྟོང་ཡང་ངོ་དང་མེ་ལོང་ལ་བརྟེན་ནས་སྐྱེ་བ་བསྙོན་མི་ནུས་པར་གཞི་མཐུན་དུ་འདུ་བ་བཞིན་དུ། གང་ཟག་དང་ཕུང་པོ་ལ་སོགས་པའང་རང་བཞིན་གྱིས་གྲུབ་པས་སྟོང་ཡང་སྔོན་གྱི་ལས་ཉོན་སོགས་ལ་བརྟེན་ནས་སྐྱེ་བ་མི་འགལ་ལོ་སྙམ་དུ་བསམ། དེ་ལྟར་རང་བཞིན་མེད་པ་ངེས་པའི་སྟོབས་ཀྱིས་བརྟེན་ནས་བཏགས་པ་ཙམ་གྱི་རྒྱུ་འབྲས་བྱ་བྱེད་ཀྱི་རྣམ་བཞག་ལ་ངེས་པ་ལྷག་པར་འདྲེན་པ་དང་། མིང་གིས་བཏགས་པ་ཙམ་གྱི་རྟེན་འབྲེལ་ངེས་པས་རང་ངོས་ནས་སྟོང་པ་ལ་ངེས་འདྲེན་ཕུལ་ཆེ་བ་བྱུང་ན་སྟོང་པ་རྟེན་འབྲེལ་གྱི་དོན་དང་རྟེན་འབྲེལ་སྟོང་པའི་དོན་དུ་ཤར་བ་ཞེས་བྱ་སྟེ། བཅོམ་ལྡན་འདས་ཀྱི་དགོངས་པ་བླ་ན་མེད་པ་ཇི་ལྟ་བ་བཞིན་རྟོགས་པ་ཡིན་ནོ།
ལན། སྔར་སེམས་གནས་ཐབས་ཀྱི་ཏིང་ངེ་འཛིན་དགུའི་སྒོ་ནས་ཞི་གནས་མཚན་ཉིད་པ་གྲུབ་ཟིན་པ་དེ་མ་ཉམས་པར་ཡོད་པའི་ཤིན་སྦྱངས་དེ་ཙམ་གྱིས་ལྷག་མཐོང་མི་ཐོབ་ཅིང་། དེའི་སྟེང་དཔེར་གང་ཟག་གི་བདག་མེད་ལྟ་བུ་མཚོན་ན། གནད་བཞིའི་དཔྱད་པ་ལ་བརྟེན་ནས་ཕུང་པོ་ལྔའི་སྟེང་དུ་ངར་འཛིན་ལྷན་སྐྱེས་ཀྱིས་བཟུང་བ་ལྟར་རང་བཞིན་གྱིས་གྲུབ་པའི་ང་ཞིག་གཏན་ནས་མེད་པའི་ངེས་པ་ལྷང་གིས་བྱུང་བ་དེ་ཉིད་དམིགས་པ་དྲན་པས་མ་བརྗེད་པར་བཟུང་། ཤེས་བཞིན་གྱིས་བྱིང་རྒོད་བཀག་པར་མཉམ་པར་བཞག གལ་ཏེ་འཛིན་སྟངས་ཤུགས་ཞན་པ་དང་མི་གསལ་བར་འགྲོ་གྲབས་བྱེད་ན་སླར་ཡང་གནད་བཞིའི་དཔྱད་པ་ལ་སོགས་པ་སྔར་བཞིན་བྱས་ནས་ངེས་པ་ཤུགས་ཅན་རྙེད་པའི་ཚེ་དེ་ལ་རྩེ་གཅིག་ཏུ་བཞག དེ་ལྟར་སྟོང་ཉིད་ལ་གནས་ཆ་བཙལ། གནས་ཆ་རྙེད་པ་ན་འཇོག་སྒོམ་བརྟན་པོའི་ངང་ནས་གནད་བཞི་ལ་སོགས་པས་དཔྱོད་པ་དཔེར་ན་མཚོ་ཤིན་ཏུ་དྭངསང་གིས་མི་གཡོ་བའི་ནང་ཉ་ཆུང་འཁྱུག་པ་ལྟ་བུ་སྟེ། དེ་ལྟར་གནས་ཆ་དང་། སོ་སོར་རྟོག་པའི་ཤེས་རབ་ཆ་མཉམ་པའི་ཚུལ་གྱིས་ཡུན་རིང་གོམས་པར་བགྱིས་པས་སྔར་བཞིན་སེམས་གནས་དགུ་རིམ་གྱིས་བསྒྲུབས་མཐར་དཔྱད་པར་རང་སྟོབས་ཀྱིས་དྲངས་པའི་ཤིན་སྦྱངས་ཁྱད་པར་ཅན་སྔར་ཞི་གནས་ཐོབ་དུས་ཀྱི་དེ་ལས་ཀྱང་ཆེས་ལྷག་པ་ཞིག་ཐོབ་སྟེ་དཔྱད་སྒོམ་དེ་ཉིད་འཇོག་སྒོམ་དུ་འབད་རྩོལ་མེད་པར་འགྲོ་བ་ཞིག་བྱུང་ཚེ་སྟོང་ཉིད་ལ་དམིགས་པའི་ལྷག་མཐོང་དངོས་གནས་ཐོབ་ཅིང་། ཞི་ལྷག་ཟུང་འབྲེལ་དུ་གྱུར་པ་ཡིན་ཞེས་གསུངས་སོ། །
ལན།བསོད་ནམས་ཀྱི་ཚོགས་དང་ཡེ་ཤེས་ཀྱི་ཚོགས་གཉིས་ཀྱི་ཐོབ་བྱའི་འབྲས་བུ་ནི་ཆོས་ཀྱི་སྐུ་དང་གཟུགས་ཀྱི་སྐུ་སྟེ། གཞི་ཀུན་རྫོབ་བདེན་པ་ལབརྟེན་ནས་ལམ་བསོད་ནམས་ཀྱི་ཚོགས་སྒྲུབ་པ་ལས་འབྲས་བུ་གཟུགས་ཀྱི་སྐུ་ཕུན་སུམ་ཚོགས་པ་འགྲུབ་པ་དང་། གཞི་དོན་དམ་བདེན་པ་ལ་བརྟེན་ནས་ལམ་ཡེ་ཤེས་ཀྱི་ཚོགས་བསྒྲུབས་པ་ལས་འབྲས་བུ་ཆོས་ཀྱི་སྐུ་ཕུན་སུམ་ཚོགས་པ་འགྲུབ། དེ་ལ་ཆོས་ཀྱི་སྐུ་ནི་རང་དོན་ཕུན་སུམ་ཚོགས་པ་ཡིན་ཏེ།དེ་མངོན་དུ་བྱས་པ་ནི།སྲིད་པའི་ཉེ་བར་འཚེ་བ་ཐམས་ཅད་དང་བྲལ་བས་ཉེ་བར་ཞི་བའི་བདེ་བ་བླ་ན་མེད་པ་ཡིན་པའི་ཕྱིར། གཟུགས་ཀྱི་སྐུ་ནི་གཞན་དོན་ཕུན་སུམ་ཚོགས་པ་ཡིན་ཏེ། ཆོས་ཀྱི་སྐུ་ལ་ཞུགས་བཞིན་དུ་གཟུགས་སྐུ་གཉིས་ཀྱི་སྒོ་ནས་གདུལ་བྱའི་སྐལ་བ་དང་འཚམས་པར་འཁོར་བ་ཇི་སྲིད་དུ་འཕྲིན་ལས་ལྷུན་གྲུབ་ཏུ་འབྱུང་བའི་ཕྱིར། ཆོས་སྐུ་ལ་ཁྱད་པར་གསུམ་དང་ལྡན་ཏེ། སྤངས་པའི་ཁྱད་པར་ཉོན་མོངས་པ་དང་ཤེས་བྱའི་སྒྲིབ་པ་བག་ཆགས་དང་བཅས་པ་མ་ལུས་པར་སྤངས་པ་དང་། མཁྱེན་པའི་ཁྱད་པར་ཆགས་ཐོགས་མེད་པའི་ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་མངའ་བ། རང་བཞིན་ཁྱད་པར་གཅིག་དང་། དུ་མ་དང་། ཡོད་པ་དང་མེད་པ་ལ་སོགས་པ་སྤྲོས་པའི་མཐའ་གང་དུ་ཡང་བརྟག་པར་མི་ནུས་ཤིང་།ཤེས་བརྗོད་ཀྱི་ཡུལ་ལས་འདས་པ་ཆོས་ཀྱི་དབྱིངས་ཀྱི་རང་བཞིན་ཅན་ནོ། །གཟུགས་ཀྱི་སྐུའང་གཉིས་ཏེ། བསོད་ནམས་ཀྱི་ཚོགས་ཀྱི་རྣམ་པ་སྨིན་པའི་འབྲས་བུ་ལོངས་སྤྱོད་རྫོགས་པའི་སྐུ་དང་། བདག་པོའི་འབྲས་བུ་ལོངས་སྐུའི་གཟུགས་བརྙན་སྤྲུལ་པའི་སྐུ་བཅས་སོ།།ལོངས་སྤྱོད་རྫོགས་པའི་སྐུ་ལ་ཁྱད་པར་ལྔ་དང་ལྡན་པ་ནི། གནས་ཀྱི་ཁྱད་པར་འོག་མིན་སྟུག་པོ་བཀོད་པའི་ཞིང་ཁམས་དང་། སྐུའི་ཁྱད་པར་བསོད་ནམས་ཀྱི་ཚོགས་ཀྱི་རྣམ་སྨིན་གྱི་འབྲས་བུ་མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུས་བརྒྱན་པ། དུས་ཀྱི་ཁྱད་པར་འཁོར་བ་མ་སྟོང་བར་དུ་བཞུགས་པ། འཁོར་གྱི་ཁྱད་པར་ས་བཅུ་མཐར་ཕྱིན་པའི་བྱང་ཆུབ་སེམས་དཔའ་འདོད་པ་ཙམ་གྱིས་སངས་རྒྱས་པར་ནུས་པ་རྣམས། ཆོས་ཀྱི་ཁྱད་པར་ཐེག་པ་ཆེན་པོའི་ཆོས་འབའ་ཞིག་གསུངས་པའོ།།སྤྲུལ་པའི་སྐུ་ལའང་ཁྱད་པར་ལྔ་དང་ལྡན་ཏེ། གནས་ཀྱི་ཁྱད་པར་ཡོངས་སུ་དག་པ་དང་མ་དག་པའི་མིའི་འཇིག་རྟེན་རྣམས་སོ། །གདུལ་བའི་ཁྱད་པར་རིགས་ཅན་གསུམ་གྱི་གང་ཟག་སྐྱེ་འཕགས་རྒྱུད་སྨིན་པ་རྣམས་སོ། །སྐུའི་ཁྱད་པར་བསོད་ནམས་ཀྱི་ཚོགས་བདག་འབྲས་སུ་གྱུར་པའི་མཚན་དཔེའི་བརྒྱད་པའོ།།དུས་ཀྱི་ཁྱད་པར་འཁོར་བ་ཇི་སྲིད་མ་སྟོང་བར་དུ་ཡོངས་སུ་དག་པ་དང་མ་དག་པའི་ཞིང་ཁམས་རྣམས་སུ་མཛད་པ་བཅུ་གཉིས་རྒྱུན་མི་ཆད་པར་སྟོན་པའོ། །ཆོས་ཀྱི་ཁྱད་པར་གདུལ་བྱའི་སྐལ་བ་དང་འཚམས་པར་ཐེག་པ་གསུམ་དང་། གཅིག་ལ་སོགས་པ་ཅི་རིགས་པར་སྟོན་པའོ། །
ལན། སྙིང་རྗེ་ཆེན་པོའི་གཞན་དབང་དུ་གྱུར་པའི་སྒོ་ནས་སེམས་ཅན་གཞན་གྱིས་སངས་རྒྱས་ཐོབ་ཕྱིར་རྣམ་མཁྱེན་དོན་གཉེར་པའི་ཆ་ནས་བཞག་པའི་བསམ་པ་དེ་སྐྱེས་བུ་ཆེན་པོའི་ལམ་གྱི་མཚན་ཉིད། རང་ཉིད་ཀྱིས་འཁོར་བ་ལས་གྲོལ་བའི་ཐར་བ་ཐོབ་ཀྱང་སྐྱོན་ཕྱོགས་རེ་ཟད་པ་དང་།ཡོན་ཏན་ཕྱོགས་རེ་བ་ཙམ་ཐོབ་པ་ཡིན་པས་རང་དོན་མ་རྫོགས་པཔར་མ་ཟད། ཡོན་ཏན་ཡང་ཉི་ཚེ་བར་ཟད་ཅིང་རང་དོན་ཙམ་ལ་དམིགས་པ་ནི་དུད་འགྲོ་དང་ཐུན་མོང་བར་ཤེས་ནས་སེམས་ཅན་གཞན་གཏན་གྱི་བདེ་བར་འགོད་པའི་ཆེད་དུ་རྣམ་པ་ཐམས་ཅད་མཁྱེན་པའི་གོ་འཕང་གཙོ་བོར་དོན་གཉེར་གྱི་བསམ་པ་བཅོས་མ་མ་ཡིན་པའི་མྱོང་བ་ཐོན་པ་ན་སྐྱེས་བུ་ཆེན་པོའི་ལམ་རྒྱུད་ལ་སྐྱེས་པ་ཡིན་ནོ། །
ལན། ཐུན་མོང་མ་ཡིན་པའི་གསང་སྔགས་རྡོ་རྗེ་ཐེག་པ་ནི་སངས་རྒྱས་ལས་ཀྱང་དཀོན་པར་གསུངས་ཤིང་། བླ་མེད་ཀྱི་ལམ་འདི་ལ་བརྟེན་ནས་སྙིགས་དུས་ཀྱི་ཚེ་ཐུང་འདི་ཉིད་ལ་མི་སློབ་པའི་ཟུང་འཇུག་གི་གོ་འཕང་ཐོབ་ནུས་པས། ངེས་པར་དུ་ལམ་དེ་སློབ་དགོས། གསང་སྔགས་ཀྱི་བསྟན་པ་ལ་འཇུག་པའི་སྔོན་སྔར་བཤད་པའི་སྐྱེས་བུ་ཆུང་འབྲིང་གི་ལམ་ལ་བརྟེན་ནས་ངེས་འབྱུང་གི་བློ་ལ་མྱོང་བ་ཐོན་པ་བྱས། དེ་ནས་སྐྱེས་བུ་ཆེན་པོའི་ལམ་ལ་བརྟེན་ནས་བྱང་ཆུབ་ཀྱི་སེམས་ལ་མྱོང་བ་ཐོན་པ་བྱས།དེ་ནས་སྟོང་པ་ཉིད་ཀྱི་ལྟ་བ་ལ་ངེས་ཤེས་རྙེད་པར་བྱས་ཏེ་དེ་ནས་གསང་སྔགས་ཀྱི་ཐེག་པ་ལ་འཇུག་དགོས། ལག་ན་རྡོ་རྗེ་དབང་བསྐུར་བའི་རྒྱུད་ལས། གང་དག་གི་བྱང་ཆུབ་ཀྱི་སེམས་རྫོགས་པར་མ་གྱུར་བ་དེ་དག་ནི་གཞུག་པར་མི་བྱ་སྟེ་དེ་དག་ནི་དཀྱིལ་འཁོར་ལྟར་ཡང་མི་གཞུག་གོ།དེ་དག་ནི་ཕྱག་རྒྱ་དང་གསང་སྔགས་ཀྱང་བསྟར་པར་མི་བྱའོ། །ཞེས་བྱང་ཆུབ་ཀྱི་སེམས་རྒྱུད་ལ་མ་སྐྱེས་པའི་གང་ཟག་ལ་སྔགས་སྡོམ་མཚན་ཉིད་ཚང་བ་མི་ཐོབ་པས་དེ་འདྲའི་གང་ཟག་སྔགས་བླ་མེད་ཀྱི་དཀྱིལ་འཁོར་དུ་འཇུག་མི་རུང་བར་གསུངས་པ་བཞིན།དེ་དག་སྔོན་དུ་མ་སོང་བར་སྔགས་ལ་ཞུགས་པ་ན་ནི། རིམ་པ་བཞིན་ཐར་པ་དང་། བླ་མེད་རྫོགས་བྱང་གི་ཐབས་སུ་མི་འགྲོ་ལ། བུ་ཆུང་རྟ་རྒོད་ལ་བསྐྱོན་པ་བཞིན་དུ་ཁེ་མེད་པའི་ཁར་ཉེན་ཤིན་ཏུ་ཆེ་བས།གསང་སྔགས་ལ་འཇུག་པའི་སྔོན་དུ་ངེས་པར་དུ་སྐྱེས་བུ་གསུམ་གྱི་ལམ་ལ་བློ་སྦྱོང་བར་བྱེད་དགོས། ལམ་གྱི་གཙོ་བོ་རྣམ་གསུམ་ལ་མྱོང་བ་སྐྱེས་ནས་གསང་སྔགས་ཀྱི་ལམ་ལ་ཞུགས་ན་ནི་གསང་སྔགས་ཀྱི་མྱུར་ཁྱད་ཀྱང་ངེས་པར་ཐོན་འོང་བའོ།།
ལན། གསང་ནི་སྣོད་མ་ཡིན་པ་སྟེ་གསང་སྔགས་ཀྱི་ཆོས་ཁས་མི་ལེན་མཁན་རྣམས་ལ་གསང་བར་བྱས་པའི་དོན་ཏེ་དེ་དག་ལ་གསང་ནས་བསྒྲུབས་ན་དེ་གྲུབ་ཐུབ་པ་དང་གསང་བ་མ་བྱས་ན་སྒྲུབ་མི་ཐུབ་པ་ཡིན་པས་དེ་འདྲ་ཟེར་བ་ཡིན། སྔགས་ནི་ཡིད་སྐྱོབ་ཅེས་པའི་དོན་ཏེ་རང་གི་སེམས་ཀྱི་འཆར་སྣང་དཀྱུས་མ་ཐ་མལ་བ་དེ་དང་སེམས་ཀྱི་ངོས་འཛིན་དཀྱུས་མ་ཐ་མལ་བ་དེ་སྐྱོབ་ཐུབ་པའི་ཆོས་ཡིན་པས་བསྐྱབས་ནས་ངོས་འཛིན་གཞན་དང་མི་འདྲ་བའི་གསར་པ་ཞིག་ཐོབ་ཐུབ་པར་བྱེད་པས་སྔགས་ཟེར།
ལན། དེ་ཡང་ནང་པར་འཇུག་པའི་སྒོ་ནི་སྐྱབས་འགྲོ་དང་། ཐེག་པ་ཆེན་པོ་ལ་འཇུག་པའི་སྒོ་ནི་བྱང་ཆུབ་ཀྱི་སེམས་བསྐྱེད་དང་། ལམ་རིམ་ལ་འཇུག་པའི་སྒོ་ནི་བཤེས་གཉེན་བསྟེན་པ། ཐར་བ་ལ་འཇུག་པའི་སྒོ་ནི་བདག་མེད་རྟོགས་པ། དེ་བཞིན་འདིར་སྔགས་ལམ་ལ་འཇུག་པའི་སྒོ་ནི་དབང་ཐོབ་དགོས་པའོ། །སྔགས་ཀྱི་རྟོགས་པ་སྐྱེ་ཆེ་ཆུང་ནི་བྱང་ཆུབ་ཀྱི་སེམས་སྐྱེས་པའི་ཚད་ལ་རག་ལས་ཡོད་པ་སྟེ། བྱང་ཆུབ་ཀྱི་སེམས་ཅི་ཙམ་སྐྱེས་ཡོད་ན་སྔགས་ཀྱི་རྟོགས་པ་དེ་ཙམ་རྙེད་བདེ་ལ། བྱང་ཆུབ་ཀྱི་སེམས་ཅི་ཙམ་སྐྱེས་མེད་ན་སྔགས་ལུགས་ཀྱི་རྟོགས་པའང་དེ་ཙམ་ལས་མི་སྐྱེ་པ་ཡིན། དཔེར་ན་ཆུར་བ་ཅི་ཙམ་སྤུས་གཙང་པ་ནི་མར་གྱི་བཀའ་དྲིན་ཁོ་ན་ལ་རག་ལས་པ་བཞིན་སྔགས་ཀྱི་རྟོགས་པ་ག་ཚད་རྙེད་པ་ནི་བྱང་ཆུབ་ཀྱི་སེམས་ཀྱི་སྟོབས་ལ་ཐུག་ཡོད། འོ་ན་སྔགས་ཀྱི་སྐབས་སུ་བྱང་ཆུབ་ཀྱི་སེམས་དེ་ཙམ་མ་བཤད་པ་ཅི་ཡིན་ནམ་ཟེར་ན།དེ་ནི་སྔགས་ལ་འཇུག་པའི་གདུལ་བྱ་རྣམས་བྱང་ཆུབ་སེམས་སྐྱེས་ཟིན་པར་གཞི་བཞག་བྱས་ནས་ཁྲིད་པ་ཡིན་ཞེས་གསུངས་སོ། །
ལན། བླ་མ་ལྔ་བཅུ་པ་ནས་གསུངས་པའི་བླ་མ་བསྟེན་ཚུལ་གྱི་བསླབ་བྱ་ནི།དབང་བསྐུར་བ། རྒྱུད་བཤད་པ། མན་ངག་གནང་བ་གང་རུང་བྱས་པའི་བླ་མ་དེ་དངོས་གྲུབ་ཀུན་གྱི་འབྱུང་གནས་སུ་མཐོང་ནས། ཉིན་རེ་བཞིན་དུས་དྲུག་ཏུ་མཎྜལ་མེ་ཏོག་བཅས་ཕུལ་ནས་ཕྱག་འཚལ་བ། དང་པོར་དཔོན་སློབ་ཕན་ཚུན་བརྟགས་ནས་ཆོས་ཚུལ་བཞིན་དུ་ཉན་བཤད་བྱ་བ།གུས་ཤིང་བསྟོད་པ། བླ་མའི་ཐུགས་དགོངས་བཞིན་སྒྲུབ་པ། ཡིད་འོང་གི་ཡོན་ཕུལ་བ། རྟག་ཏུ་དམ་ཚིག་བསྲུང་བ། བདེ་གཤེགས་མཆོད་པ། བླ་མ་མཆོད་པ། བླ་མ་དང་རྡོ་རྗེ་འཆང་ངོ་བོ་དབྱེ་མེད་དུ་ལྟ་བ། བླ་མའི་གྲིབ་མ་ལྷམ་སྟན་བཞོན་པ་སོགས་ལ་མི་འགོམས་པ།བཀའ་བཞིན་སྲུང་བ།བླ་མའི་འཁོར་ལ་གཉེན་བཞིན་བལྟ་བ། བླ་མའི་མདུན་དུ་མལ་སྟན་ལ་མི་འདུག་པ། དགོས་མེད་དུ་བླ་མའི་སྔོན་དུ་མི་འགྲོ་བ། བླ་མ་ལས་སྔར་སྟན་གྱི་སྟེང་དུ་རྐང་པ་མི་འཇོག་པ། བླ་མའི་མདུན་དུ་ཡན་ལག་བག་ལྡན་བྱ་བ། བླ་མ་བཞེངས་ཚེ་འདུག་པ་དང་ཉལ་བར་མི་བྱ་བ།བླ་མའི་མདུན་དུ་མཆིལ་མ་སོགས་མི་འདོར་བ། རྐང་བ་རྐྱང་བ། འཆག་པ། ཁ་སྟོབས་འབྱེད་པ། ཡན་ལག་མཉེ་བ། གླུ་གར་རོལ་མོ་མི་བྱེད་པ། བྲེ་མོའི་གཏམ་སྨྲ་བ་རྣམས་སྤོང་པ། བླ་མའི་དྲུང་དུ་ལྡང་འདུག་གུས་པར་མི་བྱེད་པ། ལུས་གཅུ་བ། ཀ་བ་སོགས་ལ་བརྟེན་པ། སོར་མོའི་ཚིག་འཐེན་པ་རྣམས་སྤོང་དགོས་པ་དང་།བླ་མའི་སྐུ་ལ་དྲི་ཕྱི་སྐུ་མཉེས་སོགས་བྱེད་པའི་ཚེ་ཐོག་མཐར་ཕྱག་བྱ་བ།གཞན་དག་གུས་པར་བྱ་བའི་ཕྱིར་བླ་མའི་མཚན་སྨོས་ཚེ་ཞལ་སྔ་ནས་ཞེས་པ་སོགས་ཁྱད་པར་ཅན་གྱི་ཚིག་སྦྱོར་ཞིང་། དགོད་པ་དང་ལུད་པ་སོགས་བས་བྱ་བ་གང་བྱེད་ཀྱང་དེ་ཟིན་ནས་ཚིག་འཇམ་པོས་བརྡ་སྦྱར་བ། བླ་མའི་མདུན་དུ་ཞི་ཞིང་དུལ་བར་འདུག་པ། གོས་སོགས་ཚུལ་དང་མཐུན་པར་བགོ་བ། ཆོས་ཉན་པའི་ཚེ་དབུ་གཙུག་ཐལ་མོ་སྦྱར་ནས་གསོལ་བ་ལན་གསུམ་བཏབ་པ། ང་རྒྱལ་སྒེག་ཆོས་སོགས་སྤང་ནས་དུལ་ཞིང་བག་ཡོད་པ་བྱེད་པ། བླ་མའི་གནང་བ་མ་ཐོབ་པར་བླ་མ་བཞུགས་པའི་ཉེ་འཁོར་དེར་རབ་གནས། དཀྱིལ་འཁོར་གྱི་ལས། སྦྱིན་སྲེགསློབ་མ་བསྡུ་བ། ཆོས་འཆད་པ། བླ་མའི་སློབ་མ་རང་གི་སློབ་མ་བྱེད་པ་སོགས་མི་བྱ་ཞིང་། གནང་བ་ཐོབ་ཀྱང་སྤྱན་འབྱེད་དེ་རང་གནས་སོགས་ལ་ཡོན་ཅི་བྱུང་བ་རྣམས་བླ་མ་ལ་ཕུལ་བ། བླ་མའི་ཕྱིར་གནང་ན་གཞན་ལ་ཅི་བདེར་བྱ་བ། སློབ་དཔོན་དང་བླ་མ་ལ་གང་ཕུལ་བ་དང་། དེས་ཚུར་གནང་བ་སོགས་ལག་པ་གཉིས་ཀྱིས་གུས་པས་འབུལ་བ་དང་ལེན་པར་བྱ་བ། བླ་མའི་མདུན་དུ་གཞན་གྱིས་ཕྱག་བྱ་བ་སོགས་བཟློག་པ།རང་གི་ཀུན་སྤྱོད་ཀྱི་ཚུལ་དང་མཐུན་པ་ལ་བརྩོན་པས་རང་གི་རྡོ་རྗེ་སྤུན་རང་གི་ཀུན་སྤྱོད་དེ་ལས་འདས་ན་དགའ་བའི་བསམ་པས་ཐབས་ཀྱིས་བཟློག་པར་བྱ་བ་སོགས་ལ་ཚུལ་བཞིན་བསླབས་ན་བླ་མ་བསྟེན་ཚུལ་གཞན་ལས་ཁྱད་པར་དུ་འཕགས་པ་ཡིན་ཞེས་གསུངས་སོ། །
ལན། སྤྱིར་སྔགས་ཀྱི་ལྟུང་བ་ལ་རྩ་ལྟུང་དང་སྦོམ་པོ་གཉིས་ཡོད། དང་པོ།རྩ་ལྟུང་ལ།༡རྡོ་རྗེ་སློབ་དཔོན་ལ་སྨོད་པ་དང་། བླ་མའི་ཐུགས་དཀྲུག་པའི་རྩ་ལྟུང་།༢.བདེ་གཤེགས་བཀའ་ལས་འདས་པ་དང་།བླ་མའི་བཀའ་ལས་འདས་པའི་རྩ་ལྟུང་།༣ རྡོ་རྗེ་སྤུན་ལ་ཁྲོས་ནས་སྐྱོན་བརྗོད་པའམ་སྤུན་གྱི་ཆོས་ལྡན་གྱི་ངག་བཅག་པའི་རྩ་ལྟུང་།༤སེམས་ཅན་རྣམས་ལ་བྱམས་པ་སྤོང་བའི་རྩ་ལྟུང་།༥རིམ་བཞིན་བྱང་སེམས་གཏོང་བའི་རྩ་ལྟུང་།༦རང་གཞན་གྲུབ་མཐའ་ལ་སྨོད་པའམ། གྲུབ་མཐའ་ལ་སྨོད་པའི་རྩ་ལྟུང་།༧སྣོད་མིན་ལ་གསང་བ་བསྒྲགས་པའི་རྩ་ལྟུང་།༨ཕུང་པོ་ལ་བརྙས་སྨོད་བྱེད་པའི་རྩ་ལྟུང་།༩སྟོང་ཉིད་སྤང་བའི་རྩ་ལྟུང་།༡༠གདུག་པ་ཅན་ལ་བྱམས་པར་བྱེད་པའམ། སྒྱུ་ཡིས་བྱམས་པ་བསྟེན་པའི་རྩ་ལྟུང་།༡༡རྒྱུན་པར་སྟོང་ཉིད་མ་སྒོམ་པའམ་བདེ་བ་ཆེན་པོའི་གདམས་ངག་དང་སྟོང་ཉིད་ཚོལ་བར་མ་བྱས་པའི་རྩ་ལྟུང་།༡༢དད་ལྡན་སུན་པར་བྱས་པ་དང་། རྣལ་འབྱོར་བའི་སྐྱོན་ནས་སྨྲ་བའི་རྩ་ལྟུང་།༡༣དམ་རྫས་ཚུལ་བཞིན་མ་བསྟེན་པའི་རྩ་ལྟུང་།༡༤ བུད་མེད་ལ་སྨོད་པའི་རྩ་ལྟུང་བཅས་སོ།།གཉིས་པ། སྦོམ་པོའི་ལྟུང་བ་ལ།༡ཤེབ་རབ་སྟོབས་ཀྱིས་ལེན་པ་སོགས་ཀྱི་སྦོམ་པོ།༢ཁྱད་པར་གྱི་དུས་མིན་པར་སྤྱད་པ་བདུད་རྩི་སྟོབས་ཀྱིས་ལེན་པའི་སྦོམ་པོ།༣སྣོད་མིན་ལ་གསང་བ་སྟོན་པའི་སྦོམ་པོ། ཚོགས་ཀྱི་ནང་དུ་རྩོད་པའི་སྦོམ་པོ།༥དད་ལྡན་ལ་གཞན་ཆོས་སྟོན་པའི་སྦོམ་པོ། ཉན་ཐོས་ནང་དུ་ཞག་བདུན་གནས་པའི་སྦོམ་པོ།རྫུན་གྱིས་རྣལ་འབྱོར་ང་རྒྱལ་བྱེད་པའི་སྦོམ་པོ།དད་པ་མེད་པ་ལ་ཆོས་སྟོན་པའི་སྦོམ་པོ་བཅས་སློབ་དཔོན་ཀླུ་སྒྲུབ་ཀྱིས་གསུངས་པ་དང་།གཞན་བསྙེན་སོགས་དག་པ་མ་བྱས་པར་དཀྱིལ་འཁོར་གྱི་ལས་འཇུག་པའི་སྦོམ་པོ་དང་། སྡོམ་པ་གཉིས་ཀྱི་བཅས་པ་ལས་དགོས་མེད་དུ་འདས་པའི་སྦོམ་པོ་སྟེ་བརྒྱད་དམ་བཅུའོ། །
ལན། དམ་ཚིག་ལ་རིགས་ལྔ་སོ་སོའི་དམ་ཚིག་དང་། སྤྱིའི་དམ་ཚིག་གཉིས་ལས། དང་པོ། བསླབ་པ་གསུམ་དང་སྐྱབས་སུ་འགྲོ་བ་གསུམ་བཅས་རྣམ་སྣང་རིགས་ཀྱི་དམ་ཚིག་དྲུག་དང་།རྡོར་དྲིལ་ཕྱག་རྒྱའི་དམ་ཚིག་གསུམ།བསླབ་པ་རིན་འབྱུང་གི་རིགས་ཀྱི་དམ་ཚིག་ལྔ། འོད་དཔག་མེད་ཀྱི་རིགས་ཀྱི་དམ་ཚིག་གསུམ། དོན་གྲུབ་རིགས་ཀྱི་དམ་ཚིག་གཉིས་བཅས་བཅུ་དགུ་དང་། གཉིས་པ། རིགས་ལྔ་སྤྱིའི་དམ་ཚིག་ལ་གཉིས་ཡོད་པ་ལས། རྩ་བའི་དམ་ཚིག་བསྲུང་ཚུལ་ནི་སྔར་གྱི་རྩ་ལྟུང་དང་སྦོམ་པོའི་ལྟུང་བ་རྣམས་ལ་ཉིན་ལན་གསུམ་མཚན་ལན་གསུམ་སྟེ་དུས་དྲུག་ཏུ་རང་རྒྱུད་ལ་བྱུང་མ་བྱུང་བརྟགས་ཏེ་བྱུང་ན་ཕྱིར་འཆོས་པ་དང་མ་བྱུང་ན་དགའ་བ་བསྒོམ་ཞིང་ཕྱིན་ཆད་སྲོག་ལ་བབས་ཀྱང་མི་བྱ་སྙམ་པའི་བསྲུང་སེམས་བསྟེན་པ། ཡན་ལག་གི་དམ་ཚིག་བསྲུང་ཚུལ་ལ་གསུམ་ལས། དང་པོ་སྤོང་བའི་དམ་ཚིག་ནི་རྩ་བ་བཞི་ཆང་དང་བཅས་པ་སྤོང་པ་དང་། སེམས་ཅན་འདུལ་བའི་ཕྱིར་མ་གཏོགས་བྱ་བ་མ་ཡིན་པ་ཐམས་ཅད་སྤངས་པ་ལ་བརྩོན་པར་བྱ་བའོ།།གཉིས་པ་བསྟེན་པའི་དམ་ཚིག་ནི། བླ་མ་དམ་པ་ལ་བསྟེན་ཞིང་། རྣལ་འབྱོར་པ་རྣམས་ལ་བསྙེན་བཀུར་བྱ་བ། དགེ་བའི་ལས་ལམ་བཅུ་ནུས་པ་ཅི་ཡོད་ཀྱིས་སྐྱོང་ཞིང་སྤེལ་བར་བྱེད་པའོ། །གསུམ་པ་སྤོང་བའི་དམ་ཚིག་གཞན་བསྟན་པ་ནི། ཐེག་དམན་གྱི་ལམ་གྱིས་བགྲོད་འདོད་མི་བྱ་ཞིང་། དེའི་འབྲས་བུ་ཉན་རང་གི་མྱང་འདས་ལ་སྨོན་ཅིང་ཆགས་པར་མི་བྱ་ལ། སེམས་ཅན་གྱི་དོན་ལ་རྒྱབ་ཀྱིས་མི་ཕྱོགས་པར་འཁོར་བ་མ་སྟོང་བར་དུ་སེམས་ཅན་དོན་བྱེད་པའི་གོ་ཆ་གྱོན་པ་སོགས་མང་ཡང་འདིར་རྒྱས་པར་མི་སྤྲོའོ།།
ལན། བག་མེད་ལ་སོགས་པའི་དབང་གིས་བླ་མ་སྨད་པ་སོགས་རྩ་ལྟུང་བཅུ་བཞི་གང་རུང་བྱུང་ན་འགྱོད་སེམས་དྲག་པོས་བླ་མ་ལ་ཅི་འབྱོར་བས་མཆོད་པ་སྔོན་དུ་འགྲོ་བས། སྐྱབས་འགྲོ་སེམས་བསྐྱེད་ནན་ཏན་བྱས་ནས་དབང་དང་འབྲེལ་བར་སྡོམ་པ་སླར་གསོ་བར་བྱ་ལ། སྟོབས་བཞི་ཚང་བས་སྦྱོང་དགོས་སོ།།གལ་སྲིད་བླ་མ་མཚན་ཉིད་ཚང་བ་ཐག་རིང་བ་སོགས་ཀྱིས་མ་རྙེད་ན། རང་གིས་བདག་འཇུག་བླངས་ནས་སོར་ཆུད་པར་བྱ་ཞིང་། དེ་དག་ལ་དབང་བརྡ་དང་། དམིགས་རྣམ་རགས་པ་འཕྲོད་པ་མ་མཐའ་དགོས་སོ། །རྩ་ལྟུང་གི་ཡན་ལག་མ་ཚང་བ་ཕམ་པའི་སྡེར་གཏོགས་པའི་སྦོམ་པོ་རྣམས། ཡུལ་བླ་མའམ་སྔགས་ཀྱི་སྡོམ་པ་ལྡན་པ་ལ། རྒན་ན་ཕྱག་འཚལ་གཞོན་ན་འདུད་པ་ཙམ་བྱས་སྙན་གསན་ཕབ་ནས། ཙོག་བུར་འདུག་སྟེ་ཕམ་པའི་མིང་རིགས་ཀྱི་ཕྱིར་བཅོས་དང་། སྦོམ་པོ་གཞན་རྣམས་སྦོམ་པོའི་མིང་རིགས་ཀྱི་ཕྱིར་བཅོས་བྱེད་ཚུལ་རྗེ་རིན་པོ་ཆེའི་ཕྱིར་བཅོས་ཆོ་ག་ལྟར་ལ། གཞན་ཡང་། རིམ་གཉིས་བསྒོམ་པ་དང་། གཟུངས་སྔགས་ཟབ་མོ་བཟློས་པ་དང་། གཏོར་མ་འབུལ་བ། མཎྡལ་འབུལ་བ། རྟེན་གྱི་མདུན་དུ་བཤགས་པ་བྱ་བ། སེམས་ཅན་གྱི་སྲོག་བསྐྱབ་པ། བཀའ་བཀླག་པ། ཚྭ་ཚྭ་གདབ་པ།ཟ་བྱེད་མཁའ་འགྲོའི་སྦྱིན་སྲེགདམ་ཚིག་རྡོ་རྗེའི་བཟླས་པ།ངན་སོང་དགུག་དྲལ། ལྟུང་བཤགས་སྤྱི་བཤགས་སོགས་སྡིག་ལྟུང་སྦྱོང་བའི་ཐབས་མང་དུ་གསུངས་ལ། ཁྱད་པར་དུ་རང་གི་སྤྱི་བོར་རྡོར་སེམས་ཡབ་ཡུམ་བསྒོམ་ནས།རང་གཞན་གྱི་སྡིག་ལྟུང་སྦྱོང་བའི་དམིགས་པ་དྲུག་ནན་ཏན་བྱས་ཏེ་ཉིན་རེ་བཞིན་ཡི་གེ་བརྒྱ་པ་ཉེར་གཅིག་རེ་མ་ཆག་པར་བཟླས་ན། ལྟུང་བ་ཞག་རེ་བཞིན་ཉིས་འགྱུར་དུ་འགྲོ་བའི་འཕེལ་ཁ་ཆད་ཅིང་། འབུམ་ཕྲག་གཅིག་བཟླས་ན་རྩ་ལྟུང་ཡང་རྣམ་པར་དག་པར་གསུངས་སོ། །
ལན། བསྲུང་པའི་ཕན་ཡོན་རྩ་བ་དང་ཡན་ལག་གི་ཉེས་པས་མ་གོས་པའམ།གོས་ཀྱང་ཕྱིར་བཅོས་ཚུལ་བཞིན་དུ་བྱས་ནས་དམ་ཚིག་དང་སྡོམ་པ་དག་པར་བསྲུང་ན། ཚེ་འདིར་མཆོག་སངས་རྒྱས་ཀྱི་གོ་འཕང་ངམ། ལས་རབ་འབྱམས་འགྲུབ་པ་དང་། ལམ་སྒོམ་པའི་བརྩོན་པ་དང་ལྡན་པས་ཤི་འཕོས་ན་སྐྱེ་བ་བདུན་དང་། ལམ་སྒོམ་པའི་བརྩོན་པ་དང་མི་ལྡན་ཡང་སྐྱེ་བ་བཅུ་དྲུག་ཚུན་ལ་མཆོག་སངས་རྒྱས་ཀྱི་གོ་འཕང་ཐོབ་པར་གསུངས་སོ།།
ལན། ས་བཅུ་ལམ་ལྔ་ཞེས་པའི་ལམ་ལྔ་ནི། སྤྱིར་བཏང་ལམ་ཞེས་པའི་མཚན་ཉིད་ནི་ངེས་འབྱུང་གི་བསམ་པ་བཅོས་མ་མ་ཡིན་པས་ཟིན་པའི་མཁྱེན་པ་དེ་ཡིན་ལ། དབྱེ་ན་ཡུལ་གྱི་སྒོ་ནས་ཚོགས་ལམ་སྦྱོར་ལམ་མཐོང་ལམ་སྒོམ་ལམ་མི་སློབ་པའི་ལམ་ཞེས་ལྔ། གནས་སྐབས་ཀྱི་སྒོ་ནས་དབྱེ་ན།མཉམ་གཞག་རྗེས་ཐོབ་དང་དེ་གཉིས་གང་རུང་མ་ཡིན་པའི་ལམ་བཅས་གསུམ། རྟེན་གྱི་སྒོ་ནས་དབྱེ་ན། ཉན་ཐོས་ཀྱི་ལམ། རང་རྒྱལ་གྱི་ལམ། ཐེག་ཆེན་པའི་ལམ་བཅས་གསུམ་བཅས་ཡོད། དེ་དག་ལས་ཚོགས་ཀྱི་ལམ་གྱི་མཚན་ཉིད་ནི། ཆོས་མངོན་པར་རྟོགས་པ་དེའོ། །མིང་གི་རྣམ་གྲངས་ལ།ཚོགས་ལམ། དད་པའི་ས། ཐར་པ་ཆ་མཐུན། ཆོས་མངོན་རྟོགས་བཅས་ཡོད་ཅིང་། དེ་དག་སོ་སོའི་སྒྲ་དོན་ནི། ཐར་པ་ཐོབ་ཕྱིར་ཚོགས་གསོག་པའི་ལམ་གྱི་དང་པོ་ཡིན་པས་ཚོགས་ལམ།གསུང་རབ་ཀྱི་ཚིག་དོན་གཙོ་བོར་ཐོས་བསམ་གྱིས་གཏན་ལ་འབེབས་པའི་སྐབས་ཡིན་པས་ཆོས་མངོན་རྟོགས།དད་སོགས་ཡུལ་ལྔ་ལ་གཙོ་བོར་མཁས་པའི་གནས་སྐབས་ཀྱི་ལམ་ཡིན་པས་དད་པའི་ས། ཉོན་སྒྲིབ་སྤངས་པའི་འགོག་བདེན་ནི་ཐར་པ་དང་ཉོན་སྒྲིབ་ཀུན་བཏགས་སྤངས་པའི་འགོག་བདེན་ནི་ཐར་པ་ཆ་མཐུན་ཡིན། དེ་ཐོབ་པ་དང་རྗེས་སུ་མཐུན་པའི་གནས་སྐབས་ཀྱི་ལམ་ཡིན་པས་ཐར་པ་ཆ་མཐུན་བཅས་ཟེར། ཚོགས་ལམ་ལའང་ཉན་ཐོས་ཀྱི་ཚོགས་ལམ། རང་རྒྱལ་གྱི་ཚོགས་ལམ། ཐེག་ཆེན་གྱི་ཚོགས་ལམ་བཅས་གསུམ་དུ་དབྱེའོ། །བྱང་ཆུབ་མཆོག་ཏུ་སེམས་བསྐྱེད་ལ་སློབ་དཔོན་ལས་གདམས་པ་མནོས་ནས། དྲོད་ཀྱི་ཡེ་ཤེས་མ་སྐྱེས་ཀྱི་བར་དུ་དགེ་བ་ལ་འབད་པར་བྱེད་པ་རྣམས་ཡིན། དྲོད་ལ་སོགས་པ་རྟོགས་པ་སྐྱེ་བའི་སྣོད་དུ་རུང་བར་བྱ་བའི་ཕྱིར། དགེ་བའི་ཚོགས་གསོག་པས་ན་ཚོགས་ལམ་ཞེས་བྱའོ།། ྱསྦྱོར་བའི་ལམ་གྱི་མཚན་ཉིད་ནི་དོན་མངོན་རྟོགས་ཏེ། བདེན་པ་བཞི་མངོན་སུམ་དུ་རྟོགས་པ་ལ་སྦྱར་བར་བྱེད་པའི་གནས་སྐབས་ཀྱི་ལམ་ཡིན་པས་སྦྱོར་ལམ་དང་། གསུང་རབ་ཀྱི་དོན་བདག་མེད་ཕྲ་རགས་གང་རུང་ལ་སྒོམ་བྱུང་གི་མྱོང་བ་ཐོན་པའི་གནས་སྐབས་ཀྱི་ལམ་ཡིན་པས་དོན་མངོན་རྟོགས་ཞེས་བརྗོད། མིང་གི་རྣམ་གྲངས་ད་དུང་ངེས་འབྱེད་ཆ་མཐུན་དང་། ངེས་འབྱེད་ཡན་ལག་བཅས་ཡོད་ཅིང་། མཉམ་གཞག་རྣམ་པར་མི་རྟོག་པའི་ཡེ་ཤེས་ལ་ངེས་འབྱེད་ཟེར་ཞིང་། དེ་དང་ཆ་མཐུན་པས་ངེས་འབྱེད་ཆ་མཐུན་དང་། དེ་ལྟ་བུའི་ངེས་འབྱེད་ཁྱོད་རང་གི་འབྲས་བུར་གྱུར་པའི་མཉམ་གཞག་རྣམ་པར་མི་རྟོག་པའི་ཡེ་ཤེས་དངོས་ཀྱི་ཉེར་ལེན་ཡིན་པས་ངེས་འབྱེད་ཡན་ལག་ཅེས་ཟེར། སྦྱོར་ལམ་ལ་དབྱེ་ན་ཉན་ཐོས་ཀྱི་སྦྱོར་ལམ། རང་རྒྱལ་གྱི་སྦྱོར་ལམ། ཐེག་ཆེན་གྱི་སྦྱོར་ལམ་བཅས་གསུམ་ཡོད་པ་དང་། ཚོགས་ལམ་མཐར་ཕྱིན་པའི་རྗེས་ལ་བདེན་བཞི་རྟོགས་པ་དང་རྗེས་སུ་མཐུན་པ་ངེས་འབྱེད་ཡན་ལག་རྣམ་བཞི་ཞེས་བྱ་བ་སྐྱེས་བ་སྟེ།དྲོན་དང་། རྩེ་མོ། བཟོད་པ།འཇིག་རྟེན་ཆོས་མཆོག་རྣམས་སོ། །མཐོང་བའི་ལམ་གྱི་མཚན་ཉིད་ནི་བདེན་པ་མངོན་རྟོགས་ཏེ། བདེན་པ་མངོན་སུམ་དུ་མཐོང་བའི་གནས་སྐབས་ཀྱི་ལམ་ཡིན་པས་མཐོང་ལམ་དང་། བདེན་པ་མངོན་སུམ་དུ་གསར་དུ་རྟོགས་པའི་གནས་སྐབས་ཀྱི་ལམ་ཡིན་པས་བདེན་པ་མངོན་རྟོགས་ཞེས་བརྗོད། དེར་དབྱེ་ན་ཉན་ཐོས་ཀྱི་མཐོང་ལམ། རང་རྒྱལ་གྱི་མཐོང་ལམ།ཐེག་ཆེན་གྱི་མཐོང་ལམ་བཅས་གསུམ་ཡོད། འཇིག་རྟེན་ཆོས་ཀྱི་མཆོག་གི་རྗེས་ཐོགས་སུ། འཕགས་པའི་བདེན་པ་བཞི་ལ་དམིགས་པའི་ཞི་གནས་དང་། ལྷག་མཐོང་མཚུངས་པར་ལྡན་པ་དང་བཅས་སྟེ། དེ་ཡང་སྡུག་བསྔལ་ལ་ཆོས་ཤེས་པའི་བཟོད་པ་དང་། སྡུག་བསྔལ་ལ་ཆོས་ཤེས་པ་དང་སྡུག་བསྔལ་ལ་རྗེས་སུ་རྟོགས་པར་ཤེས་པའི་བཟོད་པ་དང། སྡུག་བསྔལ་ལ་རྗེས་སུ་རྟོགས་པར་ཤེས་པ་ལ་སོགས་པ་བདེན་པ་བཞི་པོ་རེ་རེ་ལ་བཞི་བཞི་སྟེ།བཟོད་པ་དང་སྐད་ཅིག་མ་བཅུ་དྲུག་གི་བདག་ཉིད་ཅན་ནོ། །༣)བསྒོམ་ལམ་གྱི་མཚན་ཉིད་ནི་རྗེས་ལ་མངོན་རྟོགས་ཏེ། མཐོང་ལམ་དུ་རྟོགས་པའི་དེ་ཁོ་ན་ཉིད་བསྒོམ་པ་གོམས་པར་བྱེད་པས་བསྒོམ་ལམ་དང་། བདེན་པ་མངོན་སུམ་དུ་རྟོགས་ཟིན་པའི་རྒྱུན་སྒོམ་པར་བྱེད་པའི་གནས་སྐབས་ཀྱི་ལམ་ཡིན་པས་རྗེས་ལ་མངོན་རྟོགས་ཞེས་ཟེར། དབྱེ་ན་ཉན་ཐོས་རང་རྒྱལ་ཐེག་ཆེན་བཅས་ཀྱི་སྒོམ་ལམ་དང་། སོ་སོ་ལའང་དབྱེ་བ་དུ་མ་མཆིས་སོ། ། སྒོམ་ལམ་ནི་རྗེས་ཐོགས་ནས་བཟུང་སྟེ། དེ་ལ་འཇིག་རྟེན་པའི་ལམ་དང་། འཇིག་རྟེན་ལས་འདས་པའི་ལམ་གཉིས་སོ། །འཇིག་རྟེན་པའི་བསྒོམ་ལམ་ནི་འཇིག་རྟེན་པའི་བསམ་གཏན་དང་པོ་དང་། གཉིས་པ། གསུམ་པ། བསམ་གཏན་བཞི་པ། ནམ་མཁའ་མཐའ་ཡས་སྐྱེ་མཆེད་དང་། རྣམ་ཤེས་མཐའ་ཡས་སྐྱེ་མཆེད་དང་། ཅི་ཡང་མེད་པའི་སྐྱེ་མཆེད་དང་། འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་རྣམས་སོ། །འཇིག་རྟེན་ལས་འདས་པའི་བསྒོམ་ལམ་ནི། ཡེ་ཤེས་གཉིས་ལ་དམིགས་པའི་ཞི་གནས་དང་ལྷག་མཐོང་རྗེས་སུ་འབྲང་བ་དང་བཅས་པ་སྟེ། དེ་ཡང་མཐོང་བའི་ལམ་དུ་བདེན་པ་བཞི་པོ་རེ་རེ་ལ་བཟོད་པ་དང་ཤེས་པ་བཞི་བཞི་སྟེ། བཅུ་དྲུག་དུ་མཐོང་བ་ལ།བཟོད་པ་བརྒྱད་ནི་མཐོང་ལམ་དུ་མཐོང་བ་དེས་གོ་ཆོད། ཤེས་པ་བརྒྱད་པོ་ནི་བསྒོམ་ལམ་དུ་བསམ་གཏན་བཞི་དང་གཟུགས་མེད་གསུམ་གྱི་ཏིང་ངེ་འཛིན་དང་མཚུངས་པར་ལྡན་པའི་སྒོ་ནས་ཞི་གནས་དང་ལྷག་མཐོང་གོམས་པར་བྱེད་པའོ། །དེ་ཡང་ཆོས་ཉིད་རྟོགས་པ་རྣམས་གོམས་པར་བྱེད་པ་ནི། ཆོས་ཤེས་པའི་ཕྱོགས་ཡིན་ལ། ཡེ་ཤེས་རྟོགས་པ་རྣམས་གོམས་པར་བྱེད་པ་ནི་རྗེས་སུ་རྟོགས་པའི་ཤེས་པའི་ཕྱོགས་གཅིག་ཡིན་ནོ། །®མཐར་ཕྱིན་པའི་ལམ་མམ་མི་སློབ་པའི་ལམ་གྱི་མཚན་ཉིད་ནི་ཉོན་སྒྲིབ་སྤངས་པའི་མཁྱེན་པ་སྟེ། ཆགས་བཅས་རྣམས་ཀྱི་ཕྱག་བྱ་བའི་འོས་སུ་གྱུར་པ་དང་།ཉོན་སྒྲིབ་སྤངས་པའི་ལམ་ཡིན་པས་མི་སློབ་པའི་ལམ་ཞེས་བརྗོད། རྡོ་རྗེ་ལྟ་བུའི་ཏིང་ངེ་འཛིན་གྱི་རྗེས་ལ་སྐྱེས་པ་ཟད་པ་ཤེས་པ་དང་། མི་སྐྱེ་བ་ཤེས་པའི་རང་བཞིན་ནོ། །བསླབ་པ་མཐར་ཕྱིན་པ་ཡིན་ཞིང་། མྱ་ངན་ལས་འདས་པའི་གྲོང་ཁྱེར་དུ་འགྲོ་བས་མཐར་ཕྱིན་པའི་ལམ་ཞེས་བྱའོ།།
ལན། བྱང་ཆུབ་སེམས་དཔའི་སའི་ངོ་བོ་ནི་ཆོས་བདག་མེད་པ་མངོན་སུམ་དུ་རྟོགས་པའི་ཤེས་རབ་གྲོགས་ཏིང་ངེ་འཛིན་དང་མཚུངས་པར་ལྡན་པ་སློབ་པའི་རྒྱུད་ཀྱིས་བསྡུས་པའོ།།སའི་ངེས་ཚིག་ནི་ས་དེ་དང་དེའི་གནས་སྐབས་ཀྱི་ཡོན་ཏན་གྱི་ཆོས་ཀྱི་རྟེན་བྱེད་པའམ། ས་གོང་མ་གོང་མ་སྐྱེད་པར་བྱེད་པས་ན་ས་ཞེས་བྱའོ། །ས་བཅུར་དབྱེ་བའི་རྒྱུ་མཚན་ནི་ཡོངས་སུ་སྦྱོང་ས་ས་བཅུར་ཕྱེ་བའོ། །སྤྱིར་ས་རེ་རེ་དེ་མིང་གི་ཁྱད་པར་དང་། ངེས་ཚིག་གི་ཁྱད་པར། ཡོངས་སུ་སྦྱོང་བའི་ཁྱད་པར། ཉམས་སུ་བླང་བྱའི་ཁྱད་པར། རྣམ་པར་དག་པའི་ཁྱད་པར། རྟོགས་པའི་ཁྱད་པར། སྤངས་པའི་ཁྱད་པར།སྐྱེ་བའི་ཁྱད་པར། མཐུའི་ཁྱད་པར་བཅས་ཞིང་ཁྱད་པར་དགུ་དགུས་སྟོན་པ་སྟེ། དང་པོ)མིང་དང་ཞྱངེས་ཚིག་གི་ཁྱད་པར་གཉིས་ནི། ས་དང་པོ་རབ་ཏུ་དགའ་བ་སྟེ། ས་དེ་ཐོབ་པ་དང་བྱང་ཆུབ་ལ་ཉེ་ཞིང་སེམས་ཅན་གྱི་དོན་གྲུབ་པས་རབ་ཏུ་དགའ་བར་འགྱུར་བས་དང་། ས་གཉིས་པ་དྲི་མ་མེད་པ་སྟེ། ས་དེ་ལ་འཆལ་བའི་ཚུལ་ཁྲིམས་ཀྱི་དྲི་མ་དང་བྲལ་བས། ས་གསུམ་པ་འོད་བྱེད་པ་སྟེ། ས་དེ་ལ་ཆོས་དང་ཏིང་ངེ་འཛིན་གྱི་སྣང་བ་གསལ་བ་དང་། གཞན་དག་ལ་ཆོས་ཀྱི་སྣང་བ་ཆེན་པོ་བྱེད་པས།ས་བཞི་པ་འོད་འཕྲོ་བ་སྟེ། ས་དེ་ལ་བྱང་ཆུབ་ཀྱི་ཕྱོགས་དང་མཐུན་པའི་ཆོས་རྣམས་ཀྱི་ཡེ་ཤེས་ཀྱི་འོད་འཕྲོ་བས་སྒྲིབ་པ་གཉིས་བསྲེག་།པས། ས་ལྔ་པ་ཤིན་ཏུ་སྦྱང་དཀའ་བ་སྟེ། ས་དེ་ལ་སེམས་ཅན་སྨིན་པར་བྱེད་པ་ལ་བརྩོན་ཡང་།སེམས་ཅན་གྱི་ལོག་པར་བསྒྲུབ་པས་ཀུན་ནས་ཉོན་མོངས་པར་མི་འགྱུར་ཏེ། དེ་གཉིས་ཀ་བྱ་དཀའ་བའི་ཕྱིར། ས་དྲུག་པ་མངོན་དུ་གྱུར་པ་སྟེ། ས་དེ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྟེན་ནས། འཁོར་འདས་གཉིས་ལ་མི་གནས་པའི་ཕྱིར། འཁོར་བ་དང་མྱ་ངན་ལས་འདས་པ་དག་ལ་མངོན་དུ་གྱུར་པས། ས་བདུན་པ་རིང་དུ་སོང་བ་སྟེ། ས་དེ་ལ་བགྲོད་པ་ཅིག་པའི་ལམ་དང་འབྲེལ་བའི་ཕྱིར་རིང་དུ་སོང་བ་ཡིན་ཏེ་སྦྱོར་བའི་མཐར་སོང་བའི་ཕྱིར་རོ།།ས་བརྒྱད་པ་མི་གཡོ་བ་སྟེ། མཚན་མ་ལ་རྩོལ་བའི་འདུ་ཤེས་དང་།མཚན་མ་མེད་པ་ལ་རྩོལ་བའི་འདུ་ཤེས་ཀྱིས་མི་གཟོ་བའི་ཕྱིར་རོ། །ས་དགུ་པ་ལེགས་པའི་བློ་གྲོས་ཏེ། ས་དེ་ལ་སོ་སོས་ཡང་དག་པར་རིག་པའི་བློ་གྲོས་བཟང་བའོ། ། ས་བཅུ་པ་ཆོས་ཀྱི་སྤྲིན་ཏེ། ས་དེ་ལ་གནས་པས་སྤྲིན་བཞིན་དུ་ཆོས་ཀྱི་ཆར་ཕབ་ནས། སེམས་ཅན་གྱི་ཉོན་མོངས་པའི་རྡུལ་ཕྲ་རབ་ཞི་བར་བྱེད་པས་སོ། གསུམ་པ་ཡོངས་སུ་སྦྱོང་བའི་ཁྱད་པར་ལ། གཞི་ཐམས་ཅད་ལ་གྱ་གྱུ་མེད་པའི་བསམ་པ་ལ་སོགས་པ་ཆོས་བཅུ་ལ་སྦྱངས་པས་ས་དང་པོ་ཐོབ་པ་དང་། ཚུལ་ཁྲིམས་དང་བྱས་པ་གཟོ་བ་ལ་སོགས་ཡོངས་སྦྱོང་བརྒྱད་ཀྱིས་ས་གཉིས་པ་ཐོབ་པ། ཐོས་པས་མི་ངོམས་པ་ལ་སོགས་ཆོས་ལྔ་ལ་བསླབས་པས་ས་གསུམ་པ་ཐོབ་པ།དགོན་པར་གནས་བྱ་བ་ལ་སོགས་པ་བཅུས་ས་བཞི་པ་ཐོབ་པ། རྙེད་སོགས་ཀྱི་དོན་དུ་ཁྱིམ་པ་དང་འདྲིས་པར་བྱེད་པ་སོགས་བཅུ་སྟངས་པས་ས་ལྔ་པ་ཐོབ་པ། སྦྱིན་པ་ལ་སོགས་ཆོས་དྲུག་ཡོངས་སུ་རྫོགས་པར་བྱ་བ་ལ་བསླབ་པ་དང་ཉན་རང་ལ་འདོད་པ་ལ་སོགས་ཆོས་དྲུག་སྤང་བ་ལ་བསླབ་པ་སྟེ། དེ་ལྟར་བཅུ་གཉིས་ཀྱིས་ས་དྲུག་པ་ཐོབ་པ། བདག་ཏུ་འཛིན་པ་ལ་སོགས་ཉི་ཤུ་སྤངས་ནས་དེ་ལས་བཟློག་པའི་ཆོས་རྣམ་ཐར་སྒོ་གསུམ་ཤེས་པ་ལ་སོགས་པ་ཉི་ཤུ་བསྟེན་པས་ས་བདུན་པ་ཐོབ་པ། སེམས་ཅན་ཐམས་ཅད་ཀྱི་སྤྱོད་པ་ཇི་ལྟ་བ་བཞིན་དུ་ཤེས་པ་ལ་སོགས་ཡོངས་སུ་སྦྱོང་བ་བརྒྱད་ཀྱིས་ས་བརྒྱད་པ་ཐོབ་པ། སྨོན་ལམ་མཐའ་ཡས་པ་ལ་སོགས་པ་བཅུ་གཉིས་ཀྱིས་ས་དགུ་པ་ཐོབ་པ། ས་བཅུ་པའི་མདོ་ལས། ཀྱེ་རྒྱལ་བའི་སྲས་དག བྱང་ཆུབ་སེམས་དཔའ་དེ་ལྟར་ས་དགུའི་བར་དུ་ཤེས་བྱ་ཚད་མེད་པ་ལ་རྣམ་པར་བརྟགས་པའི་བློས་ཤིན་ཏུ་རྣམ་པར་ཕྱེ་བ། རྣམ་པར་འབྱེད་པ། ཞེས་པ་ལ་སོགས་པ་ཡོངས་སུ་སྦྱོང་བ་བཅུས་ཐམས་ཅད་མཁྱེན་པའི་ཡེ་ཤེས་ལ་དབང་བསྐུར་བའི་ས་ཐོབ་པར་གསུངས་སོ།། བཞི་པ་ཉམས་སུ་བླང་བྱའི་ཁྱད་པར་ནི། སྤྱིར་ས་དང་པོ་ནས་བཅུར་གནས་པའི་བྱང་ཆུབ་སེམས་དཔས་ཕ་རོལ་ཏུ་ཕྱིན་པ་བཅུ་ཀ་ཉམས་སུ་ལེན་པ་ཡིན་ཡང་ས་དང་པོ་ལ་གནས་པའི་བྱང་ཆུབ་སེམས་དཔས་ཁྱད་པར་དུ་སྦྱིན་པའི་ཕ་རོལ་ཏུ་ཕྱིན་པ་ཤས་ཆེ་སྟེ། སེམས་ཅན་ཐམས་ཅད་ལ་ཚིམ་པར་བྱེད་འདོད་པ་དང་། ས་གཉིས་པ་ལ་གནས་པས་ཁྱད་པར་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཆེས་ཤས་ཆེ་བ། ས་གསུམ་པ་ལ་གནས་པས་ཁྱད་པར་བཟོད་པའི་ཕ་རོལ་ཏུ་ཕྱིན་པ་ཆེས་ཤས་ཆེ་བ། ས་བཞི་པ་ལས་གནས་པས་ཁྱད་པར་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཆེས་ཤས་ཆེ་བ། ས་ལྔ་པ་ལ་གནས་པས་ཁྱད་པར་བསམ་གཏན་གྱི་ཕ་རོལ་ཏུ་ཕྱིན་པ། ས་དྲུག་པ་ལ་གནས་པས་ཁྱད་པར་ཤེས་རབ་ཀྱི་ཕ་རོལ་ཏུ་ཕྱིན་པ། ས་བདུན་པ་ལ་གནས་པས་ཁྱད་པར་ཐབས་ཀྱི་ཕ་རོལ་ཏུ་ཕྱིན་པ། ས་བརྒྱད་པ་ལ་གནས་པས་ཁྱད་རུ་ལམ་ས་དགུ་པ་ལ་གནས་པས་ཁྱད་པར་དུ་སྟོབས་ཀྱི་ཕ་རོལ་ཏུ་ཕྱིན་པ་ཆེས་ཤས་ཆེ་བ། ས་བཅུ་པ་ལ་གནས་པས་ཁྱད་པར་ཡེ་ཤེས་ཀྱི་ཕ་རོལ་ཏུ་ཕྱིན་པ་ཆེས་ཤས་ཆེ་བཅས་ཉམས་སུ་ལེན་པ་གསུངས་སོ། །ལྔ་པ་རྣམ་པར་དག་པའི་ཁྱད་པར་ནི་ས་དང་པོ་ལ་བསྐལ་པ་མང་པོར་སངས་རྒྱས་དང་། ཆོས། དགེ་འདུན་གསུམ་མཆོད་ཅིང་རྗེས་སུ་བཟུང་བ་དང་། སེམས་ཅན་ཡོངས་སུ་སྨིན་པར་བྱས་པ་དང་།དགེ་བ་བླ་ན་མེད་པའི་བྱང་ཆུབ་ཏུ་བསྔོ་བ་སྟེ་རྒྱུ་གསུམ་པོ་དེས་དེའི་དགེ་བའི་རྩ་བ་རྒྱ་ཆེར་རྣམ་པར་དག་པར་འགྱུར་ཏེ་དགེ་བའི་རྩ་བ་ཡང་རབ་ཏུ་བྱང་བ་དང་། ཡོངས་སུ་དག་པ་དང་།ཅི་དགའ་ལས་སུ་རུང་བར་འགྱུར་བ་ཡིན་ནོ་གསུངས་སོ།།ས་གཉིས་པ་ལ་རྒྱུ་གསུམ་པོ་དེས་དགེ་བའི་རྩ་བ་རྒྱ་ཆེར་རྣམ་པར་དག་པར་གྱུར་ཏེ།སྔར་བས་ཀྱང་ཆེས་རྣམ་པར་དག་པ་དང་།བྱང་བ་དང་ལས་སུ་རུང་བར་འགྱུར་རོ།།ས་གསུམ་པ་ལ་གོང་གི་རྒྱུ་གསུམ་གྱིས་དེའི་དགེ་བའི་རྩ་བ་རྒྱ་ཆེར་རྣམ་པར་དག་པར་འགྱུར་ཏེ།ས་གསུམ་པ་ལ་གནས་བྱང་ཆུབ་སེམས་དཔའ་དེའི་དགེ་བའི་རྩ་བ་ནི་མི་འགྲིབ་པར་གནས་ཤིང་། ཤིན་ཏུ་དག་པ་དང་བྱང་བ་དང་ལས་སུ་རུང་བར་འགྱུར། ས་བཞི་པ་ལ་རྒྱུ་གསུམ་གྱིས་དེའི་དགེ་བའི་རྩ་བ་རྒྱ་ཆེར་རྣམ་པར་དག་པར་འགྱུར་བ་དེ་ཡང་། ས་འོག་མ་དག་ལ་གནས་པའི་བྱང་ཆུབ་སེམས་དཔའི་དགེ་བའི་རྩ་བ་རྣམས་ཀྱིས་འཕྲོག་པར་གསུངས། གོང་གི་རྒྱུ་གསུམ་པོས་དེའི་དགེ་བའི་རྩ་བ་རྒྱ་ཆེར་རྣམ་པར་དག་པར་གྱུར་ཏེ་ས་ལྔ་པ་ལ་གནས་པའི་བྱང་ཆུབ་སེམས་དཔའ་དེའི་དགེ་བ་རྩ་བ་ཡང་ཐབས་ཤེས་རབ་གཉིས་ཀྱིས་དཔྱད་པས་རྣམ་པར་དག་པ་སྟེ། ས་འོག་མ་ལ་གནས་པའི་བྱང་སེམས་རྣམས་ཀྱི་དགེ་བའི་རྩ་བས་མི་འཕྲོག་པར་གསུངས། གོང་གི་རྒྱུ་གསུམ་པོས་དེའི་དགེ་བའི་རྩ་བ་རྣམ་པར་དག་པར་འགྱུར་ཏེ། ས་དྲུག་པ་ལ་གནས་པའི་བྱང་སེམས་དེའི་དགེ་བའི་རྩ་བ་ཡང་ཐབས་ཤེས་ཀྱི་དཔྱད་པས་རྣམ་པར་དག་ཅིང་འོད་གསལ་ཏེ། མ་ཡིན་པའི་ས་ལ་གནས་པའི་བྱང་ཆུབ་སེམས་དཔའ་མི་འཕྲོགས་པ་ཡིན་ནོ། །ས་བདུན་པ་ལ་གནས་པའི་བྱང་སེམས་དེའི་དགེ་བའི་རྩ་བ་ཡང་ཆེས་རྣམ་པར་དག་པས་ཉན་རང་དང་དེ་མ་ཡིན་པའི་ས་ལ་གནས་པའི་བྱང་སེམས་ཀྱི་དགེ་བའི་རྩ་བ་རྣམས་ཀྱིས་མི་འཕྲོག་པ་ཡིན། ས་བརྒྱད་པ་ལ་གནས་པའི་བྱང་སེམས་དེའི་དགེ་བའི་རྩ་བ་དེ་ཤིན་ཏུ་རྣམ་པར་དག་པའི་ཕྱིར། ཉན་རང་ཐམས་ཅད་དང་།བྱང་ཆུབ་སེམས་དཔའ་ས་བདུན་ལ་གནས་པའི་བར་དག་གིས་མི་འཕྲོག་པ་ཡིན།ས་དགུ་པ་ལ་གནས་པའི་བྱང་སེམས་ཀྱི་དགེ་བའི་རྩ་བ་ཡེ་ཤེས་ཀྱི་སྣང་བ་ཆེན་པོས་བརྒྱན་པ། ཉན་རང་ཐམས་ཅད་དང་ས་འོག་མ་ལ་གནས་པའི་བྱང་སེམས་ཐམས་ཅད་ཀྱིས་མི་ཕྲོགས་པ་ཡིན། ས་བཅུ་པ་ལ་གནས་པའི་བྱང་སེམས་ཀྱི་ཡེ་ཤེས་ཀྱི་རྒྱུ་དེ་དག་ཀྱང་། སེམས་ཅན་ཐམས་ཅད་དང་།ཉན་རང་ཐམས་ཅད། ས་དགུ་པ་མན་ཆད་ཀྱི་བྱང་སེམས་རྣམས་ཀྱིས་མི་ཕྲོགས་པ་ཡིན་ནོ། །རྟོགས་པའི་ཁྱད་པར་ནི། སྤྱིར་ས་བཅུ་པོ་འདི་རྣམས་མཉམ་བཞག་ལ་རྟོགས་པ་གཅིག་མཚུངས་མོད། རྗེས་ཀྱི་ངེས་པ་འདྲེན་པའི་བྱེ་བྲག་ལ་ལྟོས་ནས་སོ་སོར་ཡོད་པ་ལྟར་ས་དང་པོ་ལ་ཆོས་ཀྱི་དབྱིངས་ཀུན་ཏུ་འགྲོ་བའི་དོན་དུ་རྟོགས་ཏེ། དེས་བདག་གཞན་མཉམ་པ་ཉིད་རབ་ཏུ་ཐོབ་པ་དང་། ས་གཉིས་པ་ལ་ཆོས་ཀྱི་དབྱིངས་མཆོག་གི་དོན་རྟོགས་ཏེ།དེས་འདི་སྙམ་དུ་བདག་གིས་རྣམ་པ་ཐམས་ཅད་དུ་ཡོངས་སུ་སྦྱང་བ་མངོན་པར་བསྒྲུབ་པ་ལ་བརྩོན་པར་བྱའོ་སྙམ། ས་གསུམ་པ་ལ་དེས་ཆོས་ཀྱི་དབྱིངས་དེའི་རྒྱུ་མཐུན་པའི་ཆོས་དོན་གྱི་མཆོག་ཏུ་རྟོགས་ཏེ། དེས་ཚིགས་སུ་བཅད་པ་རེ་རེ་ཙམ་ཐོས་པའི་ཕྱིར་ཡང་མེའི་འོབས་སྟོང་གསུམ་ཙམ་དུ་བདདག་ཉིད་འཆོར་བར་བྱེད། ས་བཞི་པ་ལ་བྱང་སེམས་དེས་ཡོངས་སུ་འཛིན་པ་མེད་པའི་དོན་རྟོགས་ཏེ། འདི་ལྟར་ཆོས་ལ་སྲེད་པ་ཡང་ལྡོག་གོ །ས་ལྔ་པ་ལ་བྱང་སེམས་དེས་རྒྱུད་ཐ་དད་མེད་པའི་དོན་རྟོགས་ཏེ། མཉམ་པ་ཉིད་བཅུ་ཤེས་སོ། །ས་དྲུག་པ་ལ་དེས་ཀུན་ནས་ཉོན་མོངས་པ་དང་། རྣམ་པར་དག་པ་མ་ཡིན་པའི་དོན་རྟོགས་ཏེ། རྟེན་ཅིང་འབྲེལ་བར་འབྱུང་བ་ལ་གང་ཀུན་ནས་ཉོན་མོངས་པའམ། གང་རྣམ་པ་དག་པར་འགྱུར་བའི་ཆོས་གང་ཡང་མེད་པར་ཤེས་སོ། །ས་བདུན་པ་ལ་དེས་ཐ་དད་དུ་མེད་པའི་དོན་རྟོགས་ཏེ།མདོ་ལ་སོགས་པའི་ཆོས་མཚན་མ་ཐ་དད་མི་འབྱུང་ངོ་།།ས་བརྒྱད་པ་ལ་མི་སྐྱེ་བའི་ཆོས་བཟོད་པ་ཐོབ་པས། བྲི་མེད་ཅིང་འཕེལ་བ་མེད་པའི་དོན་རྟོགས་ཏེ། ཀུན་ནས་ཉོན་མོངས་པའམ། རྣམ་པར་བྱང་བ་ཡང་། བྲི་བའམ།འཕེལ་བ་མི་མཐོང་བའོ། །ས་དགུ་པ་ལ་དབང་བཞི་པོ་དེ་ལས་ཡེ་ཤེས་ལ་དབང་བའི་གནས་ཉིད་རྟོགས་ཏེ།སོ་སོ་ཡང་དག་པར་རིག་པ་བཞི་ཐོབ་པའི་ཕྱིར་རོ། །ས་བཅུ་པ་ལ་དབང་བཞི་པོ་དེ་དག་ལས། ལས་ལ་དབང་བའི་གནས་ཉིད་རྟོགས་ཏེ།ཇི་ལྟར་བཞེད་པ་བཞིན་སྤྲུལ་པ་སྣ་ཚོགས་ཀྱིས་སེམས་ཅན་གྱི་དོན་བྱེད་པའི་ཕྱིར་རོ། །སྤངས་པའི་ཁྱད་པར་ནི་ས་དང་པོར་ཉོན་སྒྲིབ་དབང་དུ་མཐོང་སྤངས་ཀྱི་ཉོན་མོངས་བརྒྱད་བཅུ་རྩ་གཉིས་མ་ལུས་པར་སྤངས་པ་དང་། ཤེས་སྒྲིབ་དབང་དུ་རྣམ་པ་གསུམ་ལས་པག་བུན་ལ་ཡོང་བ་ལྟ་བུ་རྣམས་སྤངས་པ་ཡིན། ས་གཉིས་པ་ནས་བཅུ་པའི་བར་ཉོན་སྒྲིབ་ལས་བསྒོམ་སྤང་གི་ཉོན་མོངས་པ་བཅུ་དྲུག་ཡོད་པ་ལས་དེ་རྣམས་ཀྱི་ས་བོན་ཙམ་ནི་མི་སྤང་པར་འཇོག་ལ། མངོན་གྱུར་རྣམས་མགོ་ནོན་པ་ཡིན། ཤེས་སྒྲིབ་ལས་སྤྱི་ལ་ཡོད་པ་ལྟ་བུ་རྣམས་སྤོང་བ་ཡིན།8)སྐྱེ་བའི་ཁྱད་པར་ནི་ས་དང་པོར་གནས་པ་དེ་ཕལ་ཆེ་འཛམ་བུ་གླིང་ལ་དབང་བའི་འཁོར་ལོས་བསྒྱུར་བའི་རྒྱལ་པོར་འགྱུར་ཏེ། སེམས་ཅན་རྣམས་ཀྱི་སེར་སྣའི་དྲི་མ་སེལ་ལོ། ས་གཉིས་པ་ལ་གནས་པ་དེ་གླིང་བཞི་ལ་དབང་བའི་འཁོར་ལོས་སྒྱུར་བའི་རྒྱལ་པོར་འགྱུར་ཏེ། སེམས་ཅན་རྣམས་ཀྱི་མི་དགེ་བ་བཅུའི་ལས་ལས་བཟློག་ནས་དགེ་བ་བཅུའི་ལས་ལ་འའགོད་དོ།།ས་གསུམ་པ་ལ་གནས་པ་དེ་ཕལ་ཆེར་ལྷའི་དབང་པོ་བརྒྱ་བྱིན་དུ་འགྱུར་ཏེ། སེམས་ཅན་རྣམས་ཀྱི་འདོད་པའི་འདོད་ཆགས་བཟློག་པ་ལ་མཁས་སོ།།ས་བཞི་པ་ལ་གནས་པ་དེ་ཕལ་ཆེར་ལྷའི་རྒྱལ་པོ་རབ་འཐབ་བྲལ་དུ་འགྱུར་ཏེ་སེམས་ཅན་རྣམས་ཀྱི་འཇིག་ཚོགས་ཀྱི་ལྟ་བ་འཇོམས་པ་ལ་མཁས་སོ།།ས་ལྔ་པ་ལ་གནས་པ་དེ་ཕལ་ཆེར་ལྷའི་རྒྱལ་པོ་དགའ་ལྡན་དུ་སྐྱེ་བར་འགྱུར་ཏེ། མུ་སྟེགས་རྣམས་ཀྱི་ལྟ་བ་བཟློག་པ་ལས་མཁས་སོ། །ས་དྲུག་པ་ལ་གནས་པ་དེ་ཕལ་ཆེར་ལྷའི་རྒྱལ་པོ་རབ་འཕྲུལ་དགར་སྐྱེ་བར་འགྱུར་ཏེ། སེམས་ཅན་རྣམས་ཀྱི་མངོན་པའི་ང་རྒྱལ་བཟློག་པ་ལ་མཁས་སོ། །ས་བདུན་པ་ལ་གནས་པ་དེ་ཕལ་ཆེར་ལྷའི་རྒྱལ་པོ་དབང་བསྒྱུར་དུ་འགྱུར་ཏེ། ཉན་རང་གི་མངོན་པར་རྟོགས་པ་བསྒྲུབ་པ་ལ་མཁས་སོ།།ས་བརྒྱད་པ་ལ་གནས་པ་དེ་ཕལ་ཆེར་སྟོང་སྤྱི་ཕུད་ལ་དབང་བའི་རྒྱལ་པོ་ཚངས་པར་འགྱུར་ཏེ། དགྲ་བཅོམ་པ་དང་།ཉན་རང་རྒྱལ་བ་ལ་སོགས་པའི་དོན་གཏན་ལ་འབེབས་པའོ། །ས་དགུ་པ་ལ་གནས་པ་དེ་ཕལ་ཆེར་སྟོང་གཉིས་པ་བར་མའི་འཇིག་རྟེན་གྱི་ཁམས་ལ་དབང་བའི་ལྷའི་རྒྱལ་པོ་ཚངས་པར་འགྱུར་ཏེ། དྲིས་པ་ཐམས་ཅད་ཀྱི་ལན་འདེབས་པར་བྱེད་དོ། །ས་བཅུ་པ་ལ་གནས་པ་དེ་ཕལ་ཆེར་ལྷའི་རྒྱལ་པོ་དབང་ཕྱུག་ཆེན་པོར་འགྱུར་ཏེ། སེམས་ཅན་དང་། ཉན་རང་། བྱང་སེམས་ཐམས་ཅད་ལ་ཕ་རོལ་ཏུ་ཕྱིན་པའི་ཆོས་སྟོན་པ་ལ་མཁས་སོ། །།ྱམཐུའི་ཁྱད་པར་ནི་ས་དང་ནས་བཅུ་པའི་བར་རིམ་བཞིན་ལུས་རེ་རེ་བཞིན་ཡང་བྱང་ཆུབ་སེམས་དཔའི་འཁོར་བརྒྱ་བརྒྱ་དང་ལྡན་པར་ཀུན་ཏུ་སྟོན་པ་དང་།སྐད་ཅིག་ཐང་ཅིག་ཡུད་ཙམ་ཞིག་ལ་ཏིང་ངེ་འཛིན་སྟོང་ཐོབ་པ་ལ་སོགས་པར་སྦྱར་བར་བ། འབུམ་ཐོབ་པ་ལ་སོགས་པར་སྦྱར་བར་བ། བྱེ་བ་ཐོབ་པ་ལ་སོགས་པར་སྦྱར་བར་བ། བྱེ་བ་ཕྲག་སྟོང་ཐོབ་པ་ལ་སོགས་པར་སྦྱར་བར་བ། བྱེ་བ་ཕྲག་འབུམ་ཐོབ་པ་ལ་སོགས་པར་སྦྱར་བར་བ། བྱེ་བ་ཁྲག་ཁྲིག་འབུམ་ཕྲག་ཐོབ་པ་ལ་སོགས་པར་སྦྱར་བར་བ། སྟོང་གསུམ་འབུམ་ཕྲག་བཅུའི་རྡུལ་ཕྲ་རབ་ཀྱི་རྡུལ་རྙེད་པ་ལ་སོགས་པར་སྦྱར་བར་བ། སངས་རྒྱས་ཀྱི་ཞིང་བརྗོད་དུ་མེད་པ་བྱེ་བ་ཁྲག་ཁྲིག་འབུམ་ཕྲག་བཅུའི་རྡུལ་ཕྲ་རབ་ཀྱི་རྡུལ་རྙེད་ཐོབ་ཅིང་སྙོམས་པར་འཇུག་པ་ལ་སོགས་པར་སྦྱར་བར་བ་བཅས་སོ།།སངས་རྒྱས་ཀྱི་ས་ནི་མཐར་ཕྱིན་པའི་ལམ་གྱི་གནས་སྐབས་ཏེ། རྡོ་རྗེ་ལྟ་བུའི་ཏིང་ངེ་འཛིན་སྐྱེས་པས་བསྒོམ་སྤང་། ཉོན་མོངས་པའི་སྒྲིབ་པ་དང་།ཤེས་བྱའི་སྒྲིབ་པ་སྙིང་པོ་ལ་ཡོད་པ་ལྟ་བུ་ཅིག་ཅར་དུ་སྤོང་བའོ།།
ལན། དེ་ཡང་བྱང་ཆུབ་ལམ་གྱི་རིམ་པའི་དོན་བསྡུས་ན། སྒོམ་པ་བརྒྱད་དང་། ལག་ལེན་གསུམ།ལྡོག་འཇུག་གསུམ་དུ་འདུས་པར་གསུངས།དེ་ལས་སྒོམ་པ་བརྒྱད་ནི། སྐྱེས་བུ་ཆུང་ངུའི་སྐབས་སུ་དལ་འབྱོར་དོན་ཆེ་ཞིང་རྙེད་དཀའ་བ། འཆི་བ་མི་རྟག་པ།ངན་སོང་གི་སྡུག་བསྔལ། དཀར་ནག་གི་ལས་འབྲས་བསྒོམ། སྐྱེས་བུ་འབྲིང་གི་སྐབས་ལ་འཁོར་བའི་ཉེས་དམིགས་དང་།ཐར་བའི་ཕན་ཡོན་བསྒོམ། སྐྱེས་བུ་ཆེན་པོའི་སྐབས་ལ་ཀུན་རྫོབ་བྱང་ཆུབ་ཀྱི་སེམས་དང་། དོན་དམ་པའི་བྱང་ཆུབ་ཀྱི་སེམས་བསྒོམ་པ་བཅས་སོ། །ལག་ལེན་གསུམ་ནི། སྐྱེས་བུ་ཆུང་ངུའི་སྐབས་སུ་དཀོན་མཆོག་ལ་སྐྱབས་སུ་སོང་ནས་ལས་འབྲས་ཀྱི་བླང་དོར་ལ་འབད། སྐྱེས་བུ་འབྲིང་གི་སྐབས་སུ་ཐར་པ་ལ་དོན་གཉེར་བསྐྱེད་དེ་ཐར་ལམ་ཚང་ལ་མ་ནོར་བ་ལྷག་པའི་བསླབ་པ་རིན་པོ་ཆེ་རྣམ་པ་གསུམ་ལ་བསླབ། སྐྱེས་བུ་ཆེན་པོའི་སྐབས་སུ་བྱང་ཆུབ་ཏུ་སེམས་བསྐྱེད་ནས་སྦྱིན་སོགས་ཕ་རོལ་ཏུ་ཕྱིན་པ་དྲུག་དང་བསྡུ་བའི་དངོས་པོ་བཞི་ལ་བསླབ་པའོ། །ལྡོག་འཇུག་གསུམ་ནི། སྐྱེས་བུ་ཆུང་ངུའི་སྐབས་སུ་ཚེ་འདི་ལ་ཞེན་པ་ལོག་ནས་ཚེ་ཕྱི་མའི་དོན་ལ་འཇུག སྐྱེས་བུ་འབྲིང་གི་སྐབས་སུ་འཁོར་བ་ལ་ཞེན་པ་ལོག་ནས་ཞི་བ་མྱང་འདས་ཀྱི་དོན་ལ་འཇུག སྐྱེས་བུ་ཆེན་པོའི་སྐབས་རང་དོན་ལ་ཞེན་པ་ལོག་ནས་གཞན་སེམས་ཅན་ཐམས་ཅད་ཀྱི་དོན་ལ་འཇུག་པ་བཅས་སོ། །
ལན། ལམ་རིམ་སྒོམ་པ་ལ་སྔ་མོ་དུས་ཚོད་བཞི་ཙམ་དུ་ལངས་ནས་ཁྲུས་བྱས་རྗེས་ཞལ་ཟས་མི་གསོལ་བར་འགོ་འཛུགས་དགོས། ལམ་རིམ་སྒོམ་དུ་མ་ཞུགས་སྔོན་ལ་དང་པོར་སྐྱབས་འགྲོ་ཡང་དག་པ་བྱས་ནས་སྐྱབས་འགྲོ་རྣམ་དག་གིས་ཟིན་པ་བྱེད་དགོས། དེ་ལ་ཐོག་མར་སྐྱབས་སུ་འགྲོ་བའི་དཀོན་མཆོག་གསུམ་པོ་ངོ་ཤེས་པར་བྱ་དགོས། དཀོན་མཆོག་སོ་སོ་ལ་ཡོན་ཏན་བརྒྱད་སོགས་ཞིབ་པ་ཡོད་ཀྱང་ལས་དང་པོ་བས་ཐམས་ཅད་དོན་གོ་དཀའ་ལ་སྒོམ་མི་ནུས་པས། མདོར་བསྡུས་ཙམ་གོ་བ་བྱེད་པ་དགོས། དེ་ལ་དང་པོ་སངས་རྒྱས་ནི་སྐྱོན་ཀུན་ཟད་པ་དང་ཡོན་ཏན་ཀུན་ལྡན་པ་ཞིག་ལ་ཟེར་བས་དེ་ལྟ་བུ་ཞིག་ཡིད་དུ་འཆར་བ་བྱེད།དོན་དམ་པའི་ཆོས་དཀོན་མཆོག་ནི་འགོག་ལམ་གང་རུང་གིས་བསྡུས་པའི་འཕགས་པའི་ཐུགས་རྒྱུད་ཀྱི་རྣམ་བྱང་བདེན་པ་སྟེ།འགོག་བདེན་ཞེས་པ་རང་འདྲེན་བྱེད་ཀྱི་བར་ཆད་མེད་ལམ་གྱི་ངོ་སྐལ་གྱི་སྒྲིབ་པ་ལས་གྲོལ་བའི་ཆ་ལ་བྱེད། ལམ་བདེན་ཞེས་པ་ནི་འགོག་པ་དེ་ཐོབ་བྱེད་ཐབས་སུ་གྱུར་པའི་འཕགས་རྒྱུད་ཀྱི་མངོན་རྟོགས་ལ་འཇོག གཞུང་ལ་མ་སྦྱངས་པའི་བློ་དམན་པ་ལ་རགས་པ་མཚོན་ན་སྐྱེས་བུ་གསུམ་གྱི་ལམ་གྱི་རིམ་པ་འདི་ལ་ངོས་བཟུང་ཆོག་པར་གསུངས། བསམ་མནོ་གཏོང་དུས་རང་རྒྱུད་ཀྱི་ཉོན་མོངས་མེད་པ་བྱེད་མཁན་གྱི་འཕགས་པའི་རྒྱུད་ཀྱི་ལམ་ཞིག་ཐོབ་བྱུང་ན་དེ་ཆོས་དཀོན་མཆོག་ངོ་མ་ཡིན་པས་དེ་ལ་སོམས། དགེ་འདུན་དཀོན་མཆོག་ནི་སྤྱིར་དགེ་འདུན་ལ་འཕགས་པའི་དགེ་འདུན་དང་སོ་སྐྱེ་དགེ་འདུན་གཉིས་ཡོད་པ་ལས་འདིར་འཕགས་པའི་དགེ་འདུན་ལ་ཟེར། འཕགས་པའི་དགེ་འདུན་ནི་མཐོང་ལམ་ཐོབ་པ་ཞིག་ལ་ཟེར་ཏེ་དེ་ལ་བསམ་མནོ་གཏོང་། སོ་སྐྱེ་དགེ་སློང་བཞི་ཚང་བའི་སྡེ་ལ་བརྡར་བཏགས་པའི་དགེ་འདུན་དཀོན་མཆོག་ཡིན་ཞིང་འཕགས་པའི་དགེ་འདུན་དངོས་སུ་མ་གྱུར་ཡང་དེ་ལ་ཕན་གནོད་བྱས་ན་དགེ་འདུན་ལ་བརྟེན་པའི་དགེ་མི་དགེ་བའི་འབྲས་བུ་འབྱུང་། དཀོན་མཆོག་གསུམ་པོ་དེ་ལས་སྐྱབས་ངོ་མ་ནི་ཆོས་དཀོན་མཆོག་ཡིན་ལ་སངས་རྒྱས་དང་དགེ་འདུན་དཀོན་མཆོག་ནི་རོགས་བྱེད་པའི་ཚུལ་ལྟ་བུ་ཡིན། དེ་ལྟར་དཀོན་མཆོག་གསུམ་པོ་སོ་སོ་ཡིད་ལ་ཤར་རྗེས།སྐྱབས་སུ་འགྲོ་བའི་རྒྱུ་ལ་སྐྱེས་བུ་ཆུང་འབྲིང་ཆེ་གསུམ་གྱི་སྐྱབས་འགྲོ་ལས་མ་མཐའང་སྐྱེས་བུ་ཆུང་བའི་སྐྱབས་འགྲོའི་རྒྱུ་ངན་སོང་གསུམ་གྱི་སྡུག་བསྔལ་རྣམས་བློར་ཡར་འཆར། རང་ཉིད་འཆི་ན་དེ་ལ་ལྷུང་བར་བསམས་ཏེ་ངན་སོང་གསུམ་གྱི་སྡུག་བསྔལ་དེ་ལ་འཇིགས་པ་ཞིག་སྐྱེ་དགོས། དེ་ནས་སྡུག་བསྔལ་དེ་ལས་སྐྱོབ་པའི་ནུས་པ་དཀོན་མཆོག་གསུམ་ལ་ཡོད་པའི་ཡིད་ཆེས་ཀྱི་དད་པ་རྙེད་པར་བྱ་དགོས། དེ་ལྟ་བུའི་དཀོན་མཆོག་གསུམ་པོ་ཡིད་ལ་གསལ་པོ་འཆར་བ་དང་།ངན་སོང་གསུམ་ལ་འཇིགས་ཤིང་སྐྲག་པ། དཀོན་མཆོག་གསུམ་ལ་ངན་སོང་ལས་སྐྱོབ་པའི་ནུས་པ་ཡོད་པར་ཡིད་ཆེས་བ་བཅས་ཀྱི་བློ་གསུམ་པོ་ཡག་པོ་ཞིག་མ་སྐྱེ་བར་དུ་ཨུ་ཚུགས་ཀྱིས་ཡིད་ལ་འཆར་བའི་སྒོ་ནས་ངག་ལས་སངས་རྒྱས་ཆོས་ཚོགས་མའི་རྐང་པ་དང་པོ་གཉིས་ལན་བརྒྱ་གཉིས་བརྒྱ་འདོན་དགོས་བྱུང་ཡང་བཟླ་དགོས། རྐང་པ་ཕྱི་མ་གཉིས་མ་འདོན་ཡང་ཆོག དེ་རྨང་རྡོ་ལྟ་བུ་ཡིན་པས་ལེགས་པོ་མ་བྱུང་ན་འོག་གི་སྒོམ་ལེགས་པོ་འབྱུང་མི་འགྱུར། རང་ཉིད་འཁོར་བ་དང་ངན་སོང་ལ་འཇིགས་པ་དང་དཀོན་མཆོག་ལ་དེ་ལས་སྐྱོབ་པའི་ནུས་པ་ཡོད་པར་ཡིད་ཆེས་བའི་བློ་ལེགས་པ་ཞིག་བྱུང་རྗེས། ད་ནི་ལེགས་ཉེས་སྐྱིད་སྡུག་ཅི་འབྱུང་ཡང་དཀོན་མཆོག་གསུམ་པོས་མཁྱེན་ཞེས་དཀོན་མཆོག་གསུམ་ལ་སྙིང་ཐག་པ་ནས་བློ་འཁེལ་ཞིང་རེ་ལྟོས་འཆའ་བར་བྱེད་དགོས། དེ་ནི་སྐྱབས་འགྲོ་ངོ་མ་ཡིན། བློ་འཁེལ་བའི་བློ་མ་བྱུང་བར་ཁ་ནས་སྐྱབས་འགྲོ་འདོན་པ་ནི་སྐྱབས་འགྲོ་ངོ་མ་མ་ཡིན་པས་གྲངས་ཁྲི་དང་འབུམ་བསགས་ཀྱང་སྐྱབས་འགྲོའི་ཕན་ཡོན་འབྱུང་པ་ཁག་པོ་རེད།དེ་ནས་སྐྱབས་འགྲོའི་བསླབ་བྱ་ལ་བསམ་མནོ་གཏང་དགོས། བསླབ་བྱ་ཐུན་མོང་དང་ཐུན་མིན་སོགས་མང་ཡང་དེ་ལས་སོ་སོའི་བསླབ་བྱ་སྟེ་དགག་པའི་བསླབ་བྱ་གསུམ་དང་སྒྲུབ་པའི་བསླབ་བྱ་གསུམ་བཅས་དྲུག་ལ་བསྡུས་བསྡུས་ཤིག་བསམ་མནོ་བཏང་ནས་དེ་དག་ངས་ཚུལ་བཞིན་དུ་སྲུང་རྒྱུ་ཡིན།སྲོག་ལ་གཏུགས་ཀྱང་གཏང་བ་མིན་བསམ་དགོས། དགག་པའི་བསླབ་བྱ་ནི་བྱ་མི་ཆོག་པ་རྣམས་ལ་ཟེར་ཞིང་ངེས་པར་དུ་བྱ་དགོས་པ་རྣམས་ལ་སྒྲུབ་པའི་བསླབ་བྱ་ཟེར། ངག་ནས་སངས་རྒྱས་ལ་སྐྱབས་སུ་མཆིའོ་ཞེས་སོགས་བརྗོད་པ་དང་སེམས་ལ་དེའི་དགག་པའི་བསླབ་བྱ་དང་སྒྲུབ་པའི་བསླབ་བྱ་རྣམས་དྲན་དགོས། དགག་པའི་བསླབ་བྱ་གསུམ་ནི་སངས་རྒྱས་དཀོན་མཆོག་ལ་སྐྱབས་སུ་སོང་ནས་འཇིག་རྟེན་པའི་ལྷ་ལ་སྐྱབས་སུ་མི་འགྲོ་བ་སྟེ། འཇིག་རྟེན་པའི་ལྷ་ནི་དབང་ཕྱུག་ལྟ་བུ་སོགས་ལྷ་ཀླུ་གཞི་བདག་རྣམས་ལ་ཟེར་ཞིང་དེ་དག་ལ་སྐྱོབ་པའི་ནུས་པ་ཡོད་པར་ཡིད་ཆེས་ཏེ་ང་བསྐྱབ་རོགས་གྱིས་ཞེས་རེ་འདོད་མི་བཅོལ་བ་དགོས། འོན་ཀྱང་ཆར་ཕབ་པ་དང་ཞོར་ལས་འགྲོ་བའི་ཆེད་དུ་དཀར་ཕྱོགས་ལ་མངོན་པར་དགའ་བའི་ལྷ་ཀླུ་ལ་གསུར་དང་བསང་བཏང་ནས་གསོལ་ཆོག་པ་ཡིན། འཇིག་རྟེན་ལས་འདས་པའི་ལྷ་ཞེས་པ་ནི་འཕགས་ལམ་ཐོབ་པའི་ལྷ་རྣམས་ལ་ཟེར་ཏེ།སྲུང་མ་རྣམས་ལས་མགོན་པོ་དང་། ཆོས་རྒྱལ། ལྷ་མོ། རྣམ་སྲས་བཅས་བཞི་ལས་མེད། ཆོས་ལ་སྐྱབས་སུ་སོང་ནས་སེམས་ཅན་ལ་གནོད་སེམས་བྱེད་པ་སྤོང་དགོས། དཔེར་ན་ཁལ་མི་ལྕོགས་པར་བཀལ་བ་དང་སྣ་ཕུག་པ་དང་རྡུང་བ་ལྟ་བུ་བྱེད་མི་རུང་། མདོར་རང་ལ་ཅི་འདྲ་བས་གནོད་ན་སེམས་ཅན་གཞན་ལ་དེ་འདྲ་བ་མི་བྱེད་པ་དགོས། དགེ་འདུན་དཀོན་མཆོག་ལ་སྐྱབས་སུ་སོང་ནས་གྲོགས་མུ་སྟེགས་པ་དང་མི་འགྲོགས་པ་བྱེད་དགོས། དེ་བཞིན་རྐུ་བྱེད་མཁན་དང་། སྲོག་གཅོད་མཁན། སྣ་ཐལ་འཐེན་པ་ལྟ་བུ་སོགས་སྡིག་པ་གསོག་མཁན་དང་ཁ་ཐུར་དུ་སྐོར་མཁན་གྱི་སྡིག་པའི་གྲོགས་པོ་དང་མི་འགྲོགས་པར་དགོས་མ་གཏོགས་དེ་དག་གི་སྐྱོན་ཚུར་རང་ལ་འབྱར་ཡོང་བ་ཡིན། སྒྲུབ་པའི་བསླབ་བྱ་གསུམ་ནི་སངས་རྒྱས་ལ་སྐྱབས་སུ་སོང་རྗེས་གསེར་སྐུ་དང་འདམ་སྐུ། བྲིས་སྐུ་སོགས་ལ་ཁྱད་པར་གཏན་ནས་མེད་པས་སངས་རྒྱས་དངོས་ཀྱི་འདུ་ཤེས་བཞག་པ་སྟེ་སངས་རྒྱས་དངོས་སོ་སྙམ་ནས་གུས་བཀུར་བྱ་བའོ། །ཆོས་དཀོན་མཆོག་ལ་སྐྱབས་སུ་སོང་ནས་ཡི་གེ་ན་ཞིག་ཡན་ཆད་ལ་ཆོས་དཀོན་མཆོག་དངོས་ཀྱི་འདུ་ཤེས་བཟུང་ནས་མ་གུས་པ་མི་བྱེད་པ་དགོས། དགེ་འདུན་ལ་སྐྱབས་སུ་སོང་སྟེ་ལྷན་པ་དམར་སེར་གྱོན་པའི་གྲྭ་པ་དང་དེ་གྱོན་པའི་ལྷན་པ་དམར་སེར་ཡན་ལ་དགེ་འདུན་དཀོན་མཆོག་དངོས་ཀྱི་འདུ་ཤེས་གཟུང་བ་སྟེ། གྲྭ་པ་ཅི་འདྲ་ཞིག་ཡིན་ཡང་རུང་སྔར་རྒྱ་གར་ལོ་པཎ་སོགས་སྔོན་བྱོན་རྒྱ་བོད་དམ་པ་རྣམས་ཀྱིས་ལྷན་པ་དམར་སེར་གྱོན་པ་ལ་ཡོན་ཏན་སྣ་གཅིག་མེད་པ་མི་སྲིད་ཅེས་གསུངས་པས་ཡག་པོ་ཡིན་སྙམ་ནས་དད་དགོས། དེང་སང་གང་ཟག་འདྲ་མིན་སྣ་ཚོགས་ཡོད་ཀྱང་རང་ཁེ་འདོད་ལ་གྱོང་མ་འདོད་ན་དེ་འདྲའི་འདུ་ཤེས་གཟུང་ཐུབ་པར་བྱ་དགོས། དཀོན་མཆོག་གསུམ་པོ་ངོ་ཤེས་པའི་སྒོ་ནས། བསླབ་བྱ་བསྒྲུབ་དགོས་པ་རྣམས་སྲོག་ལ་བབས་ཀྱང་མི་གཏོང་། སྤང་དགོས་པ་རྣམས་སྲོག་ལ་བབས་ཀྱང་མི་བྱ་བསམས་ནས་སྐྱབས་འགྲོ་རྣམ་དག་ཅིག་བྱུང་ན་ཕྱི་རོལ་པ་དང་ཁྱད་པར་ཕྱེ་ནས་ནང་པ་སངས་རྒྱས་པའི་གྲལ་ལ་ཚུད་འགྲོ་བ་ཡིན་སྟབས་ཞོགས་པར་ལངས་པ་དང་དེ་ལྟ་བུའི་སྒོ་ནས་སྐྱབས་འགྲོ་གྲངས་བསག་དགོས་ནའང་སྐར་མ་ཁ་ཤས་བསགས་ན་འོག་ཏུ་སྒོམ་པ་ལའང་ཕན་པ་ཡོད། སྐྱབས་འགྲོ་འདོན་སྐབས་བླ་མ་ལ་སྐྱབས་སུ་མཆིའོ། །ཞེས་པའི་དུས་རང་གི་བླ་མའི་ནོར་བསྡོས་པ། གསུང་བཅག་པ། ཐུགས་དཀྲུགས་པ། མ་དད་པ། བརྙས་སྨོད་བྱེད་པ་ལ་སོགས་པའི་སྡིག་སྒྲིབ་ཐམས་ཅད་དག་སོང་སྙམ་བཞིན་ཚིག་འདི་ཁོ་ན་གྲངས་བརྒྱ་ཙམ་རེ་བསག་པ་གྱིས།དེ་བཞིན་སངས་རྒྱས་ལ་ཞེས་པའི་དུས་སངས་རྒྱས་ལ་སྐྱབས་སུ་སོང་བའི་སྐྱབས་འགྲོའི་བསླབ་བྱ་དང་འགལ་བའི་སྡིག་སྒྲིབ་ཐམས་ཅད་དང་། ཆོས་ལ་ཞེས་པས་དམ་ཆོས་སྤང་བ་དང་། ཟོང་དུ་བྱས་པ། བླུས་ཟོས་པ། སྒྲེ་བོ་ལ་བཞག་པ། འགོམ་ཡུག་ཤོར་བ་སོགས་ཆོས་ལ་བསྟེན་པའི་སྡིག་སྒྲིབ། དགེ་འདུན་ལ་ཞེས་པས་འཕགས་པའི་དགེ་འདུན་ལ་སྐུར་བ་བཏབ་པ། དགེ་འདུན་གྱི་དབྱེན་བྱས་པ། དཀོར་འཕྲོག་པ་ལ་སོགས་པ་དགེ་འདུན་ལ་བསྟེན་པའི་སྡིག་སྒྲིབ་རྣམས་བྱང་ཞིང་དག་སོང་སྙམ་ནས་སོ་སོ་གྲངས་བརྒྱ་ཙམ་རེ་བསག་དགོས། དེ་དག་ལེགས་པར་སོང་རྗེས། ད་གཟོད་བདག་གིས་སྦྱིན་སོགས་བགྱིས་པ་འདི་དག་གིས།།ཞེས་སོགས་ཀྱིས་སེམས་བསྐྱེད་བསྒོམ་དགོས། སེམས་བསྐྱེད་དེ་བཅོས་མ་མ་ཡིན་པ་བྱུང་ན་རབ་ལ། མ་བྱུང་ཡང་བཅོས་མ་ཞིག་ནི་ངེས་པར་དུ་བསྐྱེད་དགོས་ཏེ། མ་བསྐྱེད་ན་དགེ་བ་བྱེད་པ་རྣམས་ཐེག་ཆེན་གྱི་ཆོས་སུ་མི་འགྲོ་ཞིང་གལ་ཏེ་ཆོས་བརྒྱད་ཀྱིས་ཀུན་ནས་བསླངས་ན་ཆོས་སུ་འགྲོ་མི་འགྲོ་ཡང་ཐེ་ཚོམ་དུ་འགྱུར། དེ་བས་བདག་གིས་སྦྱིན་སོགས་བགྱིས་པའི་ཚོགས་རྣམས་ཀྱིས་ཞེས་སོགས་བཟླས་ནས་རང་གི་སྦྱིན་སོགས་ཕར་ཕྱིན་དྲུག་ལ་ཉམས་ལེན་བགྱིས་པའི་བསོད་ནམས་ཀྱི་ཚོགས་དང་། སྟོང་ཉིད་སྒོམ་པ་སོགས་ཡེ་ཤེས་ཀྱི་ཚོགས་རྣམས་མ་རྒན་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པའི་རྒྱུར་འགྲོ་བར་ཤོག་བསམས་ཏེ་སེམས་བསྐྱེད་ཡག་པོ་ཞིག་མ་འཆར་བར་དུ་གྲངས་བསག་དགོས། གལ་ཏེ་སྐྱབས་འགྲོ་དང་སེམས་བསྐྱེད་མཉམ་དུ་སེམས་ལ་ཡོང་ཐུབ་པ་ཡིན་ན་ཚིག་རྐང་བཞི་པོ་མཉམ་དུ་འདོན། མ་ཐུབ་ན་སྐྱབས་འགྲོ་དང་སེམས་བསྐྱེད་སོ་སོར་བཏོན་ཏེ་སེམས་ཅན་ཐམས་ཅད་ཀྱི་དོན་དུ་ངས་སངས་རྒྱས་ཀྱི་གོ་འཕང་ཐོབ་པ་མ་བྱས་ན་ཐབས་མི་འདུག་བསམ་པ་ལྟ་བུའི་བློ་སྐྱེ་བ་བྱེད་དགོས། དེ་ལྟར་སེམས་བསྐྱེད་ལེགས་པོ་ཙམ་སྐྱེས་བྱུང་ན་ད་གཟོད་གཞི་ནས་ལམ་རིམ་སྒོམ་པའི་འགོ་ཚུགས་དགོས་པ་ཡིན། ལམ་རིམ་སྒོམ་དུས་ཁ་ནས་འདོན་པ་དང་། ལག་ཏུ་ཕྲེང་བ་བགྲང་བ་སོགས་མི་བྱེད་པར་བསམ་མནོ་གཟབ་གཟབ་བཏང་ནས་བསྡད་དགོས། ད་ལམ་རིམ་སྒོམ་པ་ལ་གོང་གི་ཕྱི་ནང་གི་ཁྱད་པར་ཕྱེ་བའི་སྐྱབས་འགྲོ་དང་ཐེག་པ་ཆེ་ཆུང་གི་ཁྱད་ཕྱེ་པའི་སེམས་བསྐྱེད་བཅོས་མིན་ནམ་བཅོས་མ་གང་དེ་གཉིས་ར་བཞག་རྗེས་དང་པོར་ལམ་རིམ་གྱི་འགོ་བཤེས་གཉེན་བསྟེན་ཚུལ་ནས་མཇུག་སངས་རྒྱས་པའི་ལམ་གྱི་བར་དུ་རགས་པ་ཞིག་ཤར་སྒོམ་བྱས་ཏེ་ལམ་རྣམས་ཁོང་དུ་ཆུད་པ་བྱ་དགོས། འདི་ལྟར་བྱས་པ་ལ་གནད་ཆེན་པོ་ཡོད་པ་སྟེ། དཔེར་ན་འདི་ནས་ལྷ་ས་ལ་འགྲོ་དགོས་ན་དང་པོ་ལམ་ཐམས་ཅད་ཁྲིགས་ཁྲིགས་ཧ་གོ་བ་བྱ་དགོས་ལ་དེ་ལྟར་བྱས་པས་ལམ་དུ་དངོས་སུ་འགྲོ་སྐབས་ཀྱག་ཀྱོག་དང་ནོར་འཆུགས་མི་འགྲོ་བ་བཞིན་ལམ་རིམ་སྒོམ་པ་ལ་ཐོག་མར་ངེས་པར་དུ་འགོ་ནས་མཇུག་བར་ཤར་སྒོམ་ཐེངས་གཅིག་སྔོན་དུ་འགྲོ་དགོས་པ་ཡིན། ཤར་སྒོམ་བྱེད་ཚུལ་ལ་དང་པོ་འགོ་བཤེས་གཉེན་བསྟེན་ཚུལ་བསྒོམ་དགོས།དེ་སྒོམ་པ་ལ་དགའ་ལྡན་ལྷ་བརྒྱ་མ་ལྟ་བུ་འདོན་པར་བརྟེན་ནས་བསྒོམ་དགོས།བཤེས་གཉེན་ནི་རང་གི་བླ་མ་སྟེ་སྐྱ་སེར་ཕོ་མོ་གང་ཡིན་ཡང་རང་གི་བླ་མ་ཐམས་ཅད་གྲངས་ཚང་ཞིང་གཟུགས་དབྱིབས་ཇི་ལྟ་བུ་ཡིན་པ་ཡན་ཆད་གསལ་བར་དྲན་དགོས། དེ་ལ་དགའ་ལྡན་ལྷ་བརྒྱ་མའི་ཤོ་ལོ་ཀ་དང་པོ་དང་གཉིས་པ་གཉིས་མཉམ་དུ་འདོན་དགོས་ཏེ། དེ་བླ་མ་གདན་འདྲེན་ཞུ་ས་དང་ཞུགས་ས་ལྟ་བུ་ཡིན། ཤོ་ལོ་ཀ་དང་པོ། དགའ་ལྡན་ལྷ་བརྒྱའི་མགོན་གྱི་ཐུགས་ཀ་ནས། །ཞེས་སོགས་ཀྱི་སྐབས་དགའ་ལྡན་ཡུལ་གྱི་རྒྱལ་བ་བྱམས་པའི་ཐུགས་ཀ་ནས་སྤྲིན་དཀཪ་པོ་གསུམ་མར་བརྐྱངས་ཏེ་སྣེ་མོ་སོ་སོ་རང་གི་མདུན་ཡར་ཧ་ཅང་མཐོན་པོར་བལྟ་མི་དགོས་པའི་བར་སྣང་དུ་གསེར་ཁྲི་བཟོ་བཀོད་ལེགས་ཤིང་ཤིན་ཏུ་མཛེས་པ་དཀྱིལ་མ་ཅུང་མཐོ་ལ་མཐའ་གཉིས་དམའ་བ་གསུམ་ལ་སླེབས།དེའི་ཐོག་ནས་རྗེ་ཡབ་སྲས་གསུམ་བྱོན་ཏེ་གསེར་ཁྲི་དཀྱིལ་མའི་ཐོག་ཏུ་རྗེ་བླ་མ། གཡས་ཀྱི་ཐོག་རྒྱལ་ཚབ། གཡོན་གྱི་ཐོག་མཁས་གྲུབ་རིན་པོ་ཆེ་ཞུགས་པ་བསམ། མདུན་གྱི་ནམ་མཁར་སེང་ཁྲི་པད་ཟླའི་སྟེང་། །ཞེས་སོགས་ཤོ་ལོ་ཀ་གཉིས་པ་ལ་རྗེ་རིན་པོ་ཆེའི་ཐུགས་ཀ་ནས་རང་གི་དངོས་ཀྱི་བླ་མའམ་རྒྱུད་པའི་བླ་མ་གང་གྱུར་པའི་འཕགས་པ་སྤྱན་རས་གཟིགས་མར་བྱོན་ནས་མདུན་གྱི་གསེར་ཁྲི་ལ་བཞུགས་པ་སྒོམ། དེའི་གཡས་གཡོན་དུ་རང་ལ་བླ་མ་དུ་ཡོད་པ་དེ་དག་རེ་རེ་ལ་བཞུགས་སའི་གསེར་ཁྲི་ཡག་པོ་རེ་བསྒོམས་རྗེས་སྤྱན་རས་གཟིགས་ཀྱི་ཐུགས་ཀ་ནས་རང་གི་བླ་མ་སྤྲུལ། དེ་རང་གི་བླ་མ་དང་སྤྱན་རས་གཟིགས་གཉིས་ཐུགས་རྒྱུད་གཅིག་པ་གོ་བའི་ཆེད་དུ་ཡིན། འོག་ནས་རང་གི་བླ་མ་དག་སྤྱན་་རས་གཟིགས་དང་སང་རྒྱས་ཀྱི་སྤྲུལ་པ་ཡིན་པ་བློ་ལ་འཆར་བདེ་བར་ཡོང་བ་ཡིན། བཤེས་གཉེན་བསྟེན་ཚུལ་གྱི་སྐབས་བླ་མ་རང་རང་ལ་ཞ་བོ་དང་ལོང་བ་སོགས་སྐྱོན་ཅི་ཡོད་ཇི་བཞིན་དུ་གསོལ་བ་བཏབ་དགོས། བླ་མ་དེ་དག་ལས་སུ་ཡིས་ཆོས་གསུང་བས་རང་གི་སེམས་རྒྱུད་ལ་ཕན་ཆེ་བ་དང་རང་ཉིད་སུ་ལ་དད་པ་ཆེ་ཤོས་སུ་ཡོད་པ་དེ་དཀྱིལ་དུ་གཙོ་བོར་ཞུགས་བཅུག དེའི་གཡས་གཡོན་དུ་བླ་མ་གཞན་རྣམས་རང་རང་སོ་སོའི་སྐྱོན་གང་ཡོད་བཞིན་དུ་ཁྲ་ཆེམ་ཆེམ་ཞུགས་པར་སྒོམ། དེ་ལྟ་བུའི་སྒོ་ནས་རང་གི་བླ་མ་དག་གྲངས་དང་བཅས་པ་ཡིད་ལ་ལེགས་པར་འཆར་བ་བྱེད་དགོས། དེ་ནས། ཤེས་བྱའི་ཁྱོན་ཀུན་འཇལ་བའི་བློ་གྲོས་ཐུགས། །སོགས་ཤོ་ལོ་ཀ་གཅིག་གི་སྐབས་གོང་གི་ཁྲ་གསལ་ལེར་བཞུགས་པའི་བླ་མ་རྣམས་ལ་ཕྱག་འཚལ་བཞིན་ཡོད་པ་དྲན་དགོས། སྒོམ་གྱི་སྐབས་ཕྱག་དངོས་མི་བདེ་བས་ཡིད་ལ་བླ་མ་དྲན་ནས་ལག་གི་ཐལ་མོ་སྦྱར་བའང་ཕྱག་ཏུ་འགྲོ་བས་བླ་མའི་སྐུ་གསུང་ཐུགས་ལ་ཕྱག་འཚལ་བཞིན་ཡོད་ཅེས་དྲན། དེ་ནས།ཡིད་འོང་མཆོད་ཡོན་སྣ་ཚོགས་མེ་ཏོག་དང་།།སོགས་ཤོ་ལོ་ཀ་གཅིག་གི་དུས།བླ་མ་དག་གི་མདུན་ནས་སྤོས་དང་མེ་ཏོག་དང་དེ་བཞིན་ཡིད་ཀྱིས་སྤྲུལ་བའི་མཆོད་པ་བསམ་གྱིས་མི་ཁྱབ་པ་རྣམས་ཁྲ་ཆེམ་ཆེམ་འབུལ་བཞིན་ཡོད་པར་བསམ་མནོ་བཏང་། དེ་ནས། གང་ཞིག་ཐོག་མེད་དུས་ནས་བསགས་པ་ཡི། །སོགས་ཤོ་ལོ་ཀ་ཡི་སྐབས། གཉེན་པོ་སྟོབས་བཞིའི་སྒོ་ནས་བཤགས་སྡོམ་ལེགས་པར་བྱེད་དགོས། སྔཪ་སྐྱབས་འགྲོ་དང་སེམས་བསྐྱེད་ཡག་པོ་ཞིག་བྱས་ཟིན་པས་རྨང་རྡོ་ཡག་པོ་ཞིག་བཏིང་ཚར་བ་དེ་རྟེན་གྱི་སྟོབས་སུ་འགྲོ་བ་དང་། སྐབས་འདིར་ཚེ་འདི་ལ་ལུས་ངག་ཡིད་གསུམ་གྱིས་བསགས་པའི་ཉེས་པ་རྣམས་རེ་རེ་བཞིན་གྲངས་ཀ་བགྲང་། ཤིང་ཁ་བཤགས་ན་ནང་ལ་ཅི་ཡོད་ཚང་མ་གསལ་བར་སྟོན་པ་བཞིན་དཀོན་མཆོག་གི་མདུན་དུ་རང་གི་ཉེས་པ་རྣམས་ཁ་བཤགས་ཏེ་ཡིད་ལ་དྲན། དེ་ལ་བརྟེན་ནས་ངས་ཐོག་མ་མེད་པའི་དུས་ནས་འདི་ལྟ་བུའི་ཉེས་པ་བསགས་ཡོད་ངེས་བསམས་ནས་འགྱོད་པ་དྲག་པོ་བསྐྱེད་དགོས།འགྱོད་སེམས་ག་ཚད་ཤུགས་ཆེར་བྱུང་ན་དེ་ཙམ་གྱིས་སྡོམ་སེམས་དྲག་པོ་སྐྱེ་ཡོང་བས་སྐར་མ་ཁ་ཤས་སུ་འགྱོད་སེམས་དྲན་ནས་སྡོད། དེའི་རྗེས་ཕྱིན་ཆད་སྲོག་ལ་བབས་ནའང་མི་བྱེད་།བསམ་པའི་སྡོམ་སེམས་བསྐྱེད་དགོས། འདིའི་སྐབས་ཀྱི་སྡོམ་སེམས་ལ་གཉིས་ཏེ། སྲོག་གཅོད་པ་ལྟ་བུ་སོགས་ཚེ་ཧྲིལ་བོར་གཏན་དུ་བསྡོམ་ནུས་པ་རྣམས་ཚེ་རབས་ནས་ཚེ་རབས་སུ་གཏན་དུ་མི་བྱེད་བསམས་ནས་སྡོམ།ཁྱིམ་པ་ཚོས་ཞིང་ལས་བྱེད་སྐབས་འབུ་སྲིན་ཤི་བ་ལྟ་བུ་སྡིག་པ་མ་བསག་རང་བསག་ཡིན་པས་ན་དགེ་བ་བྱེད་པའི་ཁ་ཐོག་འདིར་སྲོག་ལ་བབས་ཀྱང་མི་བྱེད་བསམས་ནས་བསྡོམ་དགོས། རྒྱལ་སྲས་ཆེན་པོ་ཞི་བ་ལྷས་སྡོམ་སེམས་ཡུན་རིང་པོར་བརྟེན་ན་སེམས་ལ་སྒུལ་དཀྱོག་ཐེབས་པ་གསུངས་པས་ངེས་པར་དུ་ཅུང་ཡུན་རིང་པོར་བསྒོམ་དགོས། དེའི་ཡན་ལ་རྟེན་གྱི་སྟོབས་དང་སུན་འབྱིན་པའི་སྟོབས། ཉེས་པ་ལས་ཕྱིར་ལྡོག་པའི་སྟོབས་གསུམ་ཡོང་ཟིན་པས། དེ་མན་ཆད་ལམ་རིམ་སྒོམ་པ་སོགས་ཉིན་གཅིག་གི་དགེ་བ་ཅི་བྱ་བ་ཡོད་ཚད་གཉེན་པོར་ཀུན་ཏུ་སྤྱོད་པའི་སྟོབས་ཏུ་འགྱུར་བ་ཞིག་ཏུ་འགྲོ་བ་ཡིན། དེ་ནས། སྙིགས་མའི་དུས་འདིར་མང་ཐོས་སྒྲུབ་ལ་བརྩོན།།སོགས་ཤོ་ལོ་ཀ་གཅིག་ནི་རྗེས་སུ་ཡི་རང་བ་ཡིན།དེ་ལ་སངས་རྒྱས་དང་བྱང་སེམས། རྗེ་ཡབ་སྲས་སོགས་རླབས་ཆེ་བའི་དགེ་བ་མཛད་པ་རྣམས་ལ་སྙིང་ཐག་པས་རྗེས་སུ་ཡི་རང་བའི་དགའ་བ་སྐྱེད། དེ་ནས། རྗེ་བཙུན་བླ་མ་དམ་པ་ཁྱེད་རྣམས་ཀྱི།།ཞེས་པའི་ཤོ་ལོ་ཀ་ནི་ཆོས་འཁོར་བསྐོར་བར་སྐུལ་པའི་སྐབས་ཏེ། དེར་རང་གི་ལག་པས་ཕྱག་རྒྱ་བྱས་པའི་ནང་དུ་གསེར་གྱི་འཁོར་ལོ་ཞིག་ཁུར་ཏེ། གོང་དུ་ཞུགས་པའི་བླ་མ་ལ་ཡར་ཕུལ་ནས་ཆོས་འཁོར་སྐོར་བ་སྐུལ་བཞིན་ཡོད་པར་མོས། དེ་ནས།བདག་གིས་ཇི་སྙེད་བསགས་པའི་དགེ་བ་འདིས།།སོགས་ཤོ་ལོ་ཀ་གཅིག་ནི་བསྔོ་བ་ཡིན། འདིའི་ཡན། རྣམ་དག་འོད་གསལ་དབྱིངས་ནས་བཞེངས་པ་ཡི། །སོགས་ཤོ་ལོ་ཀ་དེ་རྩོམ་པ་པོས་མ་མཛད་ཀྱང་རྗེས་སུ་བླ་མ་ཞིག་གིས་གསར་དུ་བསྣན་པར་གྲགས་པས་འདོན་དང་མི་འདོན་པའི་ལུགས་གཉིས་ཡོད་སྟབས་ང་ཚོས་འདོན་དང་མི་འདོན་མོས་པ་དང་བསྟུན། མྱ་ངན་ལས་མི་འདའ་བའི་གསོལ་བ་བཏབ་པ་དེ་བཟང་སྤྱོད་དུ་སྨད་དུ་ཡོད་ཀྱང་དགའ་ལྡན་ལྷ་བརྒྱ་མའི་སྐབས་སུ་བསྟན་པ་རྒྱས་ཕྱིར་བསྐལ་བརྒྱར་ཞུགས་སུ་གསོལ་ཞེས་པའི་སྐབས་སུ་ཡར་འཐེན་པས་དེས་གོ་ཆོད་པར་བྱེད། དེ་དག་བླ་མ་གདན་འདྲེན་ཞུ་བ་དང་མཆོད་པ་ལེགས་པར་ཕུལ་བ་སོགས་ཡག་པོ་ཞིག་བྱུང་རྗེས། བླ་མ་དེས་ཐུགས་ཤིན་ཏུ་དགྱེས་ཤིང་འཛུམ་དམུལ་དམུལ་ངང་ནས་ཞུགས་ཡོད་པར་དྲན། དེའི་རྗེས་བྱུང་ན་མཎྡལ་རྒྱས་པ་འབུལ།མ་བྱུང་ཡང་ས་གཞི་སྤོས་ཀྱིས་བྱུགས་ཤིང་སོགས་རྐང་པ་བཞི་བཏོན་ནས་མནྡལ་ཚོམ་བུ་བདུན་མ་ཞིག་འབུལ། འབུལ་སྐབས་རྫས་དངོས་སུ་མེད་ནའང་ཕྲེང་བས་བྱེད་ཆོག་ལ། རང་གི་ལག་ན་མཎྡལ་གཅིག་དང་བླ་མ་རེའི་མདུན་ན་རེ་རེ་ཡོད་པར་བསྒོམ། དེའི་ཞབས་ལ་དོན་ཆེན་པོའི་སྒོ་ནས་གསོལ་བ་བཏབ་པ་དགོས། དེ་ལ་བཏབ་ཚུལ་མང་པོ་ཡོད་ཀྱང་། མདོར་བསྡུས་པ་ལ་ཕྱིན་ཅི་ལོག་པའི་བློ་སྣ་མཐའ་དག་འགག་པ་བྱིན་གྱིས་བརླབ་ཏུ་གསོལ། ཕྱིན་ཅི་མ་ལོག་པའི་བློ་སྣ་མཐའ་དག་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ། རྐྱེན་ཕྱི་ནང་གི་བར་ཆད་ཐམས་ཅད་ཉེ་བར་ཞི་བ་བྱིན་གྱིས་རློབས་པར་གསོལ།ཞེས་པའི་ཕུར་ཚུགས་གསོལ་འདེབས་འདི་རང་གི་བླ་མ་ལ་སྙིང་ཁོང་རུས་པའི་གཏིང་ནས་གསོལ་བར་འདེབས་བཞིན་ཚར་གསུམ་གདོན་དགོས། དེ་ནས། ལམ་རིམ་ཤར་སྒོམ་བྱེད་པའི་འགོ་བཤེས་གཉེན་བསྟེན་ཚུལ་ལ་སླེབས་པ་ཡིན། དེར་རང་གི་བླ་མ་དེ་དག་སངས་རྒྱས་དངོས་ཡིན་པའི་འདུ་ཤེས་གཞག་དགོས།ཞ་བོ་སོགས་སྐྱོན་གང་ཡོད་པ་དེ་དག་སྐྱོན་གྱི་རྣམ་པར་སྟོན་པ་ནི་བླ་མས་ང་རང་ཉིད་བཀའ་དྲིན་གྱིས་རྗེས་སུ་གཟུང་བའི་ཆེད་དུ་ཡིན་མ་གཏོགས་སྐྱོན་ཀུན་ཟད་ཡོན་ཏན་ཀུན་ལྡན་གྱི་རྣམ་པར་བསྟན་ན་ངས་བླ་མ་འདི་རྩ་བ་ཉིད་ནས་མཇལ་ནུས་པ་མིན་ཞེས་དྲན་དགོས།དོན་དུའང་ཡིན་ཏེ་སངས་རྒྱས་དང་བྱང་ཆུབ་སེམས་དཔའ་ནམ་མཁའ་གང་ནས་ཡོད་ལ་ང་ཚོས་གསོལ་བ་གང་བཏབ་བཞིན་དེ་ལ་ཕེབས་བཞིན་ཡོད་ཀྱང་རང་ཉིད་ལས་དང་ཉོན་མོངས་པས་སྒྲིབ་སྟབས་མཇལ་མ་ནུས་པ་ཡིན། དེ་བས་ངས་མཐོང་བའི་བླ་མའི་སྐྱོན་འདི་དག་ཀྱང་སངས་རྒྱས་དང་སྤྱན་རས་གཟིགས་ཀྱིས་སྐྱོན་འདི་དག་ལྡན་པའི་བླ་མར་སྤྲུལ་བ་ལས་དོན་དངོས་སུ་བླ་མ་ལ་སྐྱོན་འདི་དག་ཡོད་པ་མ་ཡིན་བསམས། བླ་མ་སངས་རྒྱས་ཀྱི་འདུ་ཤེས་འཇོག་སྐབས་སྔགས་ལ་ངེས་པར་དུ་སངས་རྒྱས་དངོས་ཀྱི་འདུ་ཤེས་དང་མདོ་ལུགས་སུ་བླ་མ་སངས་རྒྱས་ཡིན་པའམ་སངས་རྒྱས་སུ་བལྟ་བའི་འདུ་ཤེས་གཞག་ཆོག་པའི་ཁྱད་པར་ཡོད་ཀྱང་སངས་རྒྱས་དངོས་སུ་བལྟ་ཐུབ་ན་བྱིན་རློབས་འབྱུང་ཆེ་བ་ཡིན།དེ་ནས་དལ་འབྱོར་རྙེད་དཀའ་བ་ལ་བསྒོམ་དགོས། དེ་ལ་དལ་འབྱོར་ལ་དལ་བ་བརྒྱད་དང་འབྱོར་པ་བཅུ་བཅས་ཡིད་ལ་ཤར་ནས་དེ་འདྲའི་ཆོས་བཅོ་བརྒྱད་ཚང་བའི་ལུས་རྟེན་ཞིག་ངས་ཐོབ་ཡོད་པས་དུས་ད་རེས་ངེས་པར་དུ་དོན་ཡོད་པ་ཞིག་བྱ་དགོས་འདུག་བསམ། རྙེད་དཀའ་བ་ལ་དཔེ་ཡི་སྒོ་ནས་རྙེད་དཀའ་བ། ངོ་བོའི་སྒོ་ནས་རྙེད་དཀའ་བ། རྒྱུའི་སྒོ་ནས་རྙེད་དཀའ་རྣམས་བསམ་མནོ་གཏོང་། དེ་ནས་དེ་འདྲའི་རྙེད་དཀའ་བ་དེ་ངས་ཐོབ་འདུག་ཀྱང་ཡུན་རིང་པོར་སྡོད་པ་མ་རེད་བསམས་ནས་འཆི་བ་མི་རྟག་པ་དྲན་དགོས། དེ་ལ་རྩ་བ་གསུམ། རྒྱུ་མཚན་དགུ ཐག་གཅོད་པ་གསུམ་བཅས་སོ་སོ་བསྡུས་པར་སྒོམས། དེའི་ཡན་ལ་སྐྱེས་བུ་ཆུང་ངུའི་ཆོས་སྐོར་སོང་བ་ཡིན། དེ་ནས་ལས་འབྲས་ལ་བསྒོམ་དགོས། སྤྱིར་སྐྱབས་འགྲོ་ཡག་པོ་ཞིག་བྱས་ནས་ལས་འབྲས་ཡག་པོ་ཞིག་སྲུང་བ་ཡིན་ན་སྐྱེས་བུ་ཆུང་ངུའི་ཆོས་ཀྱི་སྙིང་པོ་ལྟ་བུ་དེ་ཡིན་པས་ལས་འབྲས་ཀྱི་སྐོར་ཆུང་ངུའི་སྐབས་ལ་ཡར་སྦྱར་བ་གསུངས་ཀྱང་ལམ་གཙོ་རྣམ་གསུམ་གྱི་སྐབས་འདིར་སྐྱེས་བུ་འབྲིང་ལ་མར་སྦྱར་ནས་གསུངས་ཡོད། ལས་ཞེས་པ་ནི་བྱ་བ་ཞིག་ལ་གོ་སྟེ། ཀུན་སློང་བཟང་པོ་ཞིག་གིས་བྱ་བ་བསྒྲུབས་ཡོད་ན་ལས་བཟང་པོ་དང་། ཀུན་སློང་ངན་པ་ཞིག་གིས་བྱ་བ་ཞིག་བསྒྲུབས་ཡོད་ན་ལས་ངན་པ་བསགས་པ་ཡིན།ལས་བཟང་ངན་གང་རུང་ཞིག་བསགས་མེད་ན་ལས་ཀྱི་འབྲས་བུ་དེའང་མྱོང་རྒྱུ་མེད་པ་དང་། ལས་ངན་ཞིག་བསགས་ནས་བཤགས་སྡོམ་མ་བྱས་ན་ལོ་སྟོང་ཕྲག་སོང་ཡང་དེའི་འབྲས་བུ་མྱོང་བ་ལས་འཛད་རྒྱུ་མེད་པ་རེད།དེ་ནས་འཁོར་བའི་ཉེས་དམིགས་བསམ་དགོས། དེ་ལ་འཁོར་བའི་སྡུག་བསྔལ་བརྒྱད་དྲུག་གསུམ་བཅས་ཡོད་པ་རྣམས་ལ་དྲན་ནས་འཁོར་བ་ཟེར་བ་ནི་སྡུག་བསྔལ་ཐམས་ཅད་ཡོང་ས་ཡིན་ཞིང་ཟྭ་ཕུང་ལྟ་བུ་སྟེ་ཟྭ་ཕུང་ལ་རྐང་ལག་གང་བཅུག་ཀྱང་མི་བདེ་བ་ཡོང་བ་བཞིན་འཁོར་བ་འདི་ལ་ལྷུང་ན་སྔ་ཕྱི་ལ་མ་ལྟོས་པར་ཁ་ཆག་སྣ་རལ་ཞིག་ལས་ཡོང་རྒྱུ་མེད་པ་བརྒྱ་ཆ་བརྒྱ་ཡིན་པ་སོགས་ལ་སོམས། དེ་ལ་བརྟེན་ནས་ཡིན་གཅིག་མིན་གཅིག་འཁོར་བ་དང་འབྲལ་འདོད་ཀྱི་བསམ་པ་ཨེ་སྐྱེ་མི་སྐྱེ་བལྟ་དགོས། འབྲལ་འདོད་སྐྱེས་བྱུང་བ་ན་ངེས་འབྱུང་གི་བློ་སྐྱེ་བ་ཡིན། ངེས་འབྱུང་གི་བློ་བྱུང་ན་འཁོར་བ་ལས་ཐར་བའི་ཐར་བར་དོན་གཉེར་བྱེད་པའི་བློ་སྐྱེ་ཡོང་བ་ཡིན། འཇིག་རྟེན་ཕྱི་མའི་དོན་གྱི་གཞི་རྩ་དེ་ནས་འཛུགས་ཡོང་བ་ཡིན། དེ་ནས་ཐར་བ་ཐོབ་པ་ནའང་སྐྱོན་ཀུན་ཟད་ཅིང་ཡོན་ཏན་ཀུན་ལྡན་པའི་སངས་རྒྱས་སུ་མ་གྱུར་པས་རང་དོན་ཆ་མི་ཚང་བ་དང་གཞན་སེམས་ཅན་ཀྱི་དོན་ཡང་བསྒྲུབ་མི་ནུས་པའི་ཉི་ཚེ་བ་རང་རེད་འདུག སེམས་ཅན་ཐམས་ཅད་རང་གི་ཕ་མར་མ་གྱུར་པ་གཅིག་ཀྱང་མེད་ལ། དེ་དག་ཐམས་ཅད་བདེ་བ་འདོད་པ་དང་སྡུག་བསྔལ་མི་འདོད་པ་འདྲ་འདྲ་ཡིན། ད་དེ་དག་ཡལ་བར་དོར་ནས་རང་ཉིད་གཅིག་པུ་ཐར་བ་ཐོབ་པར་བྱེད་པ་ནི་ཞེ་ཁྲེལ་ཞིང་ཆེས་ཤིན་ཏུ་མ་རུང་བ་ཡིན་འདུག་པས། ངས་ཅི་ནུས་ཀྱང་མ་རྒན་སེམས་ཅན་ཀུན་ཀྱི་དོན་བསྒྲུབ་དགོས་པ་འདུག འོན་ཀྱང་རང་ཉིད་ཁ་ཐབས་འདི་ལྟ་བུས་སེམས་ཅན་གཅིག་གི་དོན་སྒྲུབ་པའི་ནུས་པའང་མེད་པས་དེ་སྒྲུབ་པ་ལ་ངེས་པར་དུ་ཐམས་ཅད་མཁྱེན་པའི་གོ་འཕང་ཐོབ་དགོས་པ་འདུག་བསམས་ནས་ཐར་བ་དོན་གཉེར་གྱི་བློ་དང་ཐམས་ཅད་མཁྱེན་པའི་བློ་ཨེ་སྐྱེ་བལྟ་དགོས། དེ་ལེགས་པ་བྱུང་ན་ལམ་གཙོ་རྣམ་གསུམ་ལས་ངེས་འབྱུང་གི་བློ་དང་ཐར་བ་དོན་གཉེར་གྱི་བློ་ཚང་བ་ཡིན། དེའི་མན་ལ་སེམས་བསྐྱེད་དང་སྟོང་ཉིད་རྟོགས་པའི་ཤེས་རབ་གཉིས་ལས་ལྷག་མེད་པ་རེད། ཐར་བ་དང་ཐམས་ཅད་མཁྱེན་པ་མ་ཐོབ་ན་ཐབས་མི་འདུག་སྙམ་པའི་བློ་བྱུང་རྗེས་ད་ཅི་ལྟ་བུས་འཐོབ་དགོས་བསམས་པ་ན་དེ་ལ་བྱང་ཆུབ་ཀྱི་སེམས་བསྒོམ་དགོས། དེར་མ་ཤེས་དྲིན་དྲན་དྲིན་གཟོ་ལ་བརྟེན་ནས་ཡིད་འོང་བྱམས་པ། དེ་ལ་བརྟེན་ནས་སྙིང་རྗེ། དེ་ལས་ལྷག་བསམ། དེ་ལས་བྱང་ཆུབ་ཀྱི་སེམས་བཅས་སྐྱེས་པ་ལ་བྱང་སེམས་ཚོགས་ལམ་ཟེར།དེས་བསམ་པ་ཟིན་ནས་རིམ་བཞིན་སྦྱོར་ལམ་སོགས་ཡོད་པ་དེ་དག་ཀྱང་སྐྱེ་དགོས་པ་ཡིན་བསམས་ཏེ་སངས་རྒྱས་ཀྱི་གོ་འཕང་ཐོབ་པ་ལ་འཆར་གཞི་དེ་འདྲ་གཞག་དགོས་པ་གསུངས། སྒོམ་ག་དུས་རྒྱག་ནའང་དེ་ལྟ་བུའི་ལམ་རིམ་ཤར་སྒོམ་བྱས་ནས་འགོ་མཐའ་ཚང་བ་ཞིག་བྱ་དགོས། དེ་དག་ཚར་རྗེས་ད་གཟོད་ཡར་ཡོང་ནས་འགོའི་བཤེས་གཉེན་བསྟེན་ཚུལ་ལ་བསྒོམ་དགོས།དེ་ཟླ་བ་གཅིག་གམ་གཉིས་ལྟ་བུར་བསྒོམས་ནས་བློ་ལ་ཅུང་ལེགས་པ་འཆར་བ་བྱས།དེ་ནས་ཡང་དལ་འབྱོར་རྙེད་དཀའ་ལ་སླེབས་རྗེས་དེ་རྐྱང་རྐྱང་བསྒོམས་ནས་ཅུང་ལེགས་ཙམ་འབྱུང་བར་བྱེད། སྒོམ་དང་པོ་བ་ཡིན་ན་ཆུ་ཚོད་གཅིག་གཉིས་ཙམ་ལས་ཡུན་མི་རིང་བ་དགོས། སྒོམ་ལ་ཡག་པོར་གནས་ཡོད་སྐབས་མར་གྲོལ་དགོས། དེས་ཕྱིས་སུ་སྒོམ་ལ་འཇུག་པར་དགའ་མོས་སྐྱེ་བར་ཕན། སྒོམ་ཡུན་རིང་དྲགས་ན་རྗེས་སུ་བྲག་ཕུག་མཐོང་བ་ན་སེམས་ལ་སུན་སྣང་སྐྱེས་ཏེ་སེམས་ཤུགས་ཆག་པ་ཡོང་བར་ཉེན། དེ་བས་བློ་དང་པོ་བས་ཐུན་རིང་པོ་མ་ཐུབ་ཀྱང་ཐུན་ཡུན་ཐུང་ཐུང་བྱས། ཐུན་མཚམས་སུ་ཡང་རང་གར་མ་བསྡད་པར་དཔེར་བཤེས་གཉེན་བསྟེན་པ་ལྟ་བུ་བསྒོམ་གྱི་ཡོད་ན་དེའི་སྐོར་གྱི་དཔེ་ཆ་རྐྱང་རྐྱང་ཀློགསླར་སྒོམ་ལ་འཇུག་སྐབས་དཔེ་ཆའི་ནང་ལྟར་རྒྱུ་མཚན་མང་པོ་ལ་བསམ་མནོ་བཏང་ནས་དཔྱད་སྒོམ་བྱས། དཔྱོད་སྒོམ་བྱེད་པ་ལ་བརྟེན་ནས་བླ་མ་སངས་རྒྱས་ཡིན་བསམ་པའི་དད་པ་སྙིང་ཁོང་རུས་པའི་གཏིང་ནས་སྐྱེས་བྱུང་བ་ན་དེ་རྐྱང་རྐྱང་ལ་འཇོག་སྒོམ་བྱས་ནས་ཡུན་ཙམ་བསྡད་དགོས། དེ་མར་ཆུང་དུ་ཆུང་དུ་སོང་ནས་སེམས་དུབ་ཡོང་བ་ན་ཡང་སྔར་གྱི་རྒྱུ་མཚན་རྣམས་ལ་བསམ་མནོ་བཏང་སྟེ་དཔྱད་སྒོམ་བྱ་དགོས། དེ་ལྟ་བུའི་སྒོ་ནས་འཆི་བ་མི་རྟག་སོགས་འོག་གི་དོན་རྣམས་ལའང་རིམ་བཞིན་བསྒོམ་པར་བྱའོ། །སྤྱིར་བཏང་གཞུང་གི་དཔེ་ཆའི་ནང་བཞིན་བྱས་ན་དེ་དག་གི་སྔར་ད་དུང་སྦྱོར་ཆོས་སོགས་མང་པོ་འགྲོ་དགོས་ཀྱང་། འདིར་དེ་དག་སྔོན་འགྲོར་སོང་ཟིན་པའི་ཚུལ་གྱིས་བྲག་ཕུག་ལ་སྒོམ་དུ་འཇུག་པ་རྣམས་ལ་བསྡུས་བསྡུས་ལྟར་བྱས་ན་དེ་ལྟར་རེད། གཞན་དུ་རྒན་འཁོགས་ལྟ་བུ་ལངས་མི་ནུས་པ་ཡིན་ན་ཉལ་བཞིན་དགའ་ལྡན་ལྷ་བརྒྱ་སོགས་བཏོན་ཏེ། གཟབ་གཟབ་སྒོ་ནས་སྐྱབས་འགྲོ་དང་སེམས་བསྐྱེད། འགོའི་བཤེས་གཉེན་བསྟེན་ཚུལ་སོགས་བསྒོམ་ཆོག་པ་ཡིན། འདིར་གཟབ་པ་ལ་མན་གྱི་ལམ་རྟོགས་པ་ཐམས་ཅད་སྐྱེས་དང་མི་སྐྱེ་བླ་མ་ལ་དད་པ་སྐྱེ་མིན་ལ་རག་ལས་པ་དང་། བྱང་ཆུབ་སེམས་སྐྱེ་བའི་གཞི་རྩ་མར་ཤེས་སྐྱེ་བ་ཡིན་པས་འགོ་བཤེས་གཉེན་བསྟེན་ཚུལ་འདི་ཅི་ནུས་ཀྱང་སྙིང་ཁོང་རུས་པའི་གཏིང་ནས་བསྒོམས་ཏེ་བླ་མར་དད་པ་ཡག་པོ་ཞིག་སྐྱེ་བར་བྱེད་དགོས། བླ་མ་ལ་དད་པ་བཟང་པོ་ཞིག་མ་བྱུང་ན་དེའི་མན་གྱི་ལམ་རྟོགས་པ་ཐམས་ཅད་རྒྱུད་ལ་ཅི་ཡང་གཏན་ནས་སྐྱེ་མི་སྲིད་པ་དང་། མར་ཤེས་ཀྱི་བློ་ཡག་པོ་མ་སྐྱེས་ན་བྱང་ཆུབ་ཀྱི་སེམས་ཞེས་པའི་དྲི་མ་ཡང་མི་འགོ་བའི་ལོ་རྒྱུས་མང་པོ་ཡོད་ཀྱང་འདི་རེ་ཞིག་དེ་ཙམ་བྱའོ། །ཞེས་དྲིན་ཆེ་རྩ་བའི་བླ་མ་དགེ་བའི་བཤེས་གཉེན་ཆེན་པོ་སངས་རྒྱས་བཀྲ་ཤིས་མཆོག་གིས་ཉིད་ཀྱི་གཟིམ་ཤག་ཏུ་རང་གི་སློབ་མ་རི་ཁྲོད་པ་རྣམས་ལ་ལམ་རིམ་སྒོམ་ཚུལ་གྱི་ལྗགས་ཁྲིད་ཉིན་བཅུ་དགུའི་རིང་དུ་གནང་བ་ལས། ཉིན་དང་པོར་སྒོམ་ལ་འཇུག་པའི་ཐོག་མར་ཇི་ལྟར་བྱ་ཚུལ་གྱི་སྐོར་རྒྱས་པ་གསུངས་པ་དག འདིར་ཡི་གེ་མང་བ་དོགས་པས་ཤིན་ཏུ་ཉུང་ངུར་བསྡུས་ཏེ་རྗེ་བཙུན་བླ་མའི་ཞབས་པད་གཙུག་ཏུ་བཀོད་ནས་འཁོར་གྱི་གྲལ་མཐར་ཆུད་པའི་སྐལ་ལྡན་དགེ་སློང་བྱམས་པའི་མིང་ཅན་པས་ཡི་གེར་བྲིས་པ་འདིས་ཀྱང་རྗེ་བཙུན་བླ་མ་སྐུ་ཚེ་བརྟན་ཅིང་མཛད་འཕྲིན་རྒྱས་པ། རྒྱལ་བའི་བསྟན་པ་རིན་པོ་ཆེ་ཉམས་མེད་ཡུན་རིང་གནས་ལ། མར་གྱུར་སེམས་ཅན་མཐའ་དག་རྣམ་མཁྱེན་རྒྱལ་བའི་གོ་འཕང་ཐོབ་པར་གྱུར་ཅིག།རང་གི་ཡིད་ལ་གོམས་པར་བྱ་ཕྱིར་དང་། །སྐལ་བཟང་གཞན་ལའང་ཕན་པར་བྱ་བའི་ཕྱིར། །རྒྱལ་བ་དགྱེས་པའི་ཡོངས་སུ་རྫོགས་པའི་ལམ། །གོ་སླའི་ངག་གིས་བཤད་པའི་དགེ་བ་འདིས།།འགྲོ་བ་ཀུན་ཀྱང་རྣམ་དག་ལམ་བཟང་དང་། །འབྲལ་མེད་གྱུར་ཅིག་ཅེས་ནི་སྨོན་ལམ་འདེབས། །རྗེ་བཙུན་བླ་མས་སྨོན་ལམ་དེ་ལྟར་བཏབ།།ཐར་འདོད་བདག་ཀྱང་དེ་བཞིན་འདེབས་འཚལ་ལོ། །སྲས་བཅས་རྒྱལ་བའི་རྨད་བྱུང་འཕྲིན་ལས་ལས། །ལེགས་གྲུབ་བྱང་ཆུབ་ལམ་གྱི་རིམ་པས་ཀྱང་།།ཐར་འདོད་རྣམས་ཀྱི་ཡིད་ལ་དཔལ་སྟེར་ཞིང་།།རྒྱལ་བའི་མཛད་པ་རིང་དུ་སྐྱོང་གྱུར་ཅིག །།།
ལན། དཀར་མཛེས་སོགས་སུ་བསྙུང་གནས་ཀྱི་དབུ་འཛུགས་མཁན་ནི་ལམ་བྲག་བླ་མ་བསྐལ་བཟང་རྣམ་རྒྱལ་གྱི་དངོས་སློབ་བྲག་དཀར་བླ་མ་བྱམས་པ་རབ་བརྟན་མཆོག་ཡིན་ཏེ། ལམ་བྲག་བླ་མ་བསྐལ་བཟང་རྣམ་རྒྱལ་དེ་ཉིད་འཕགས་པ་སྤྱན་རས་གཟིགས་ཀྱིས་དངོས་སུ་རྗེས་སུ་བཟུང་བ་ལས་སྒྲུབ་ཐབས་བསྙུང་བར་གནས་པའི་བྱིན་རླབས་ཀྱི་ཚན་ཁ་མ་ཉམས་པ་སྙ་བརྒྱུད་ཀྱི་གདམས་པ་གང་ཟག་གཅིག་ལ་ཆིག་རྒྱུད་ཀྱི་ཚུལ་དུ་བྲག་དཀར་བླ་མ་བྱམས་པ་རབ་བརྟན་ཞེས་ཡོངས་སུ་གྲགས་པར་གནང་བ་མཛད་པས། བྲག་དཀར་བླ་མ་བྱམས་པ་རབ་བརྟན་མཆོག་གིས་དཀར་མཛེས་ཉིན་སྲིབ་ཀྱིས་མཚོན་པའི་རྫ་ཁོག་གླིང་ཚང་མན་ཆད།བོ། བྲག་འགོ རྟའུ་ཡན་ཆད་ལ་བསྙུང་གནས་དང་བསྙེན་གནས་ཀྱི་རྒྱུན་སྤེལ་པས་ད་ལྟའི་བར་དུ་ཁྱབ་བརྡལ་ཆེ་བ་ནི་རྗེ་བླ་མ་འདིའི་བཀའ་དྲིན་ནོ།
ལན། བསྙུང་གནས་ཀྱི་སྲུང་མ་ནི་གྲུབ་ཐོབ་ཉི་ཕུག་པས་བཀའ་བསྒོས་ཀྱིས་སྲུང་མར་དགེ་བསྙེན་རྟ་གངས་བཙན་རང་བསྐོས་པས་དགེ་བསྙེན་དེ་ཉིད་ནི་ཧ་ཅང་འཕྲིན་ལས་མྱུར་མགྱོགས་ཆེ་བ་བསྙུང་གནས་ཀྱི་རྒྱུ་རྩ་ཕྲན་བུ་ཙམ་གྱིས་ཀྱང་རྗེས་སུ་རྒྱུགས་ཏེ་རྟགས་བསྟན་པས་ཀུན་ཀྱང་ཧ་ལས་པའི་གནས་སུ་གྱུར་ཞིང་ད་ལྟ་ཡན་ཆན་དུ་བཀའ་ཇེ་བཙན་དུ་འདུག་པ་དེའོ། །
ལན། སྙུང་བར་གནས་པའི་བླ་མ་བརྒྱུད་པ་རིམ་བྱོན་མཐའ་དག་འཕགས་པ་སྤྱན་རས་གཟིགས་ཀྱི་ལྷའི་རྣལ་འབྱོར་དང་འབྲེལ་བའི་བསྟུང་བར་གནས་པར་མཛད་པས་གྲུབ་ཐོབ་ཤ་སྟག་ཡིན་ཞིང་དེ་དག་གི་མཚན་ཐད་ཀ་བརྗོད་པ་དཀའང་འདིར་ཡི་གེ་མང་བ་དོགས་པས་མཚན་རྗེན་པ་ཐད་ཀས་བྲིས་ན། དགེ་སློང་མ་དཔལ་མོས་ཐུགས་རྗེ་ཆེན་པོ་དངོས་སུ་ཞལ་གཟིགས་ཤིང་དབང་དང་གདམས་པ་ཐོབ་པ་ཡིན་པས་བྱིན་རླབས་ཉེ་བརྒྱུད་ཀྱི་དབང་དུ་བྱས་པ་ཡིན། དེས་ན་ཡང་དག་པར་རྫོགས་པའི་སངས་རྒྱས་ཀྱིས་ཐུགས་རྗེ་ཆེན་པོ་ལ་འདིའི་རྒྱུད་རྣམས་གསུང་། ཐུགས་རྗེ་ཆེན་པོས་དགེ་སློང་དཔལ་མོ་ལ་གནང། དེས་ཟླ་བ་གཞོན་ནུ་དང་ཡེ་ཤེས་བཟང་པོ་གཉིས་ལ་གནང་། དེ་གཉིས་ཀྱིས་བལ་པོ་པེ་ཉ་བ་ལ་གནང་། དེས་བྱང་སེམས་ཟླ་བ་རྒྱལ་མཚན་ལ་གནང་། དེས་གྲུབ་ཐོབ་ཉི་ཕུག་པ་ལ་གནང་།དེས་སྤྲུ་པ་རྡོ་རྗེ་རྒྱལ་པོ་ལ་གནང་། དེས་ཞང་སྟོན་དགྲ་འཇིགས་ལ་གནང་།དེས་མཁན་ཆེན་རྩི་འདུན་ལ་གནང་། དེས་བྱང་སེམས་བདེ་བ་ཅན་པ་ལ་གནང་། དེས་བྱང་སེམས་ཆུ་བཟང་པ་ལ་གནང་། དེས་རིན་ཆེན་ཤེར་འབུམ་གྲགས་པ་ལ་གནང་། དེས་རྒྱལ་སྲས་ཐོགས་མེད་པ༼ཤིང་རྟ་ཆེན་པོ་རྒྱལ་སྲས་ཐོགས་མེད་པ་མ་ཡིན།༽ལ་གནང་། དེས་ཀུན་མཁྱེན་ཤེས་རབ་དཔལ་བཟང་པོ་ལ་གནང་། དེས་སེམས་དཔའ་ཆེན་པོ་ཚུལ་ཁྲིམས་དཔལ་བཟང་པོ་ལ་གནང་།དེས་བླ་མ་རིན་ཆེན་བཤེས་གཉེན་ལ་གནང་། དེས་མཁས་གྲུབ་སངས་རྒྱས་རྒྱ་མཚོ་ལ་གནང་། དེས་རྗེ་བཙུན་སྐྱབས་མཆོག་དཔལ་བཟང་ལ་གནང་། དེས་རྒྱལ་བ་དབེན་ས་པ་ཆེན་པོ་ལ་གནང་། དེས་མཁས་གྲུབ་སངས་རྒྱས་ཡེ་ཤེས་ལ། དེས་རྗེ་བཙུན་བློ་བཟང་ཆོས་ཀྱི་རྒྱལ་མཚན་དཔལ་བཟང་པོ་ལ་གནང་། དེས་རྡོ་རྗེ་འཛིན་པ་དཀོན་མཆོག་རྒྱལ་མཚན་ལ་གནང་། དེས་རྗེ་བཙུན་བློ་བཟང་ཡེ་ཤེས་དཔལ་བཟང་པོ་ལ་གནང་། དེས་ཐམས་ཅད་མཁྱེན་པ་རྒྱལ་མཆོག་རྗེ་བཙུན་བློ་བཟང་བསྐལ་བཟང་རྒྱ་མཚོ་ལ་གནང་། རྒྱལ་མཆོག་བསྐལ་བཟང་རྒྱ་མཚོ་ནས་བླ་མ་རྒྱུད་ཚུལ་མི་འདྲ་མང་ཞིང་། དེ་དག་ལས་རིམ་བཞིན་ལམ་བྲག་མཆོག་སྤྲུལ་བསྐལ་བཟང་རྣམ་རྒྱལ་དང་། དེས་བྲག་དཀར་མཆོག་སྤྲུལ་བྱམས་པ་རབ་བརྟན་ལ་གནང་བའོ།།རང་རེ་མདོ་ཁམས་སྨད་ཕྱོགས་ཧོར་སྲས་ཁག་ལྔའི་མངའ་འོག་ཏུ་བསྙུང་གནས་སྲོལ་བྱུང་བ་ནི་ལམ་བྲག་བསྐལ་བཟང་རྣམ་རྒྱལ་དང་།དེའི་ཐུགས་སྲས་བྲག་དཀར་མཆོག་སྤྲུལ་བྱམས་པ་རབ་བརྟན་རྣམ་གཉིས་ཀྱི་བཀའ་དྲིན་ཁོ་ན་ལས་སོ། །
ལན། བསྙུང་བར་གནས་པ་ལ་སྤངས་དགོས་པའི་རྩ་བ་བཞི་སྟེ། སྲོག་གཅོད་སྤངས་པ། དེས་ཚེ་རབས་ཐམས་ཅད་དུ་ཚེ་རིང་བ་དང་ནད་མེད་པར་གཟི་བརྗིད་ཆེ་བར་འགྱུར་རོ། ། མ་བྱིན་ལེན་པ་སྤངས་པ། དེས་ཚེ་རབས་ཐམས་ཅད་དུ་ལོངས་སྤྱོད་ཕུན་སུམ་ཚོགས་པ་དང་། རང་གི་ལོངས་སྤྱོད་ལ་གཞན་གྱིས་གནོད་པ་མེད་པར་འགྱུར་རོ།། མི་ཚངས་སྤྱོད་སྤངས་པ། དེས་ཚེ་རབས་ཐམས་ཅད་དུ་གཟུགས་བཟང་ཞིང་ཁ་དོག་མཛེས་པ་དང་། དབང་པོ་ཡོངས་སུ་ཚང་བར་འགྱུར་རོ། ། རྫུན་སྤངས་པ། དེས་ཚེ་རབས་ཐམས་ཅད་དུ་གཞན་གྱིས་བསླུས་པ་མི་འགྱུར་བ་དང་། དེའི་ངག་ལ་ཐམས་ཅད་ཀྱིས་བརྩི་བར་འགྱུར་རོ། །ཡན་ལག་བཞི་སྟེ། ཆང་མི་འཐུང་བ། དེས་ཚེ་རབས་ཐམས་ཅད་དུ་དྲན་ཤེས་བརྟན་པོ་དང་། དབང་།པོ་གསལ་ཞིང་ཤེས་རབ་ཕུན་སུམ་ཚོགས་པར་འགྱུར་རོ། །ཁྲི་སྟན་ཆེ་མཐོ་སྤངས་བ། དེས་ཚེ་རབས་ཐམས་ཅད་དུ་གཞན་གྱིས་བསྟོད་ཅིང་བཀུར་བ་དང་། མལ་སྟན་བཟང་ཞིང་བཞོན་པ་མང་བར་འགྱུར་རོ། །དུས་མིན་གྱི་ཁ་ཟས་སྤངས་བ། དེས་ཚེ་རབས་ཐམས་ཅད་ལོ་ལེགས་ཕུན་སུམ་ཚོགས་པ་བཟའ་བཏུང་འབད་མེད་དུ་འགྱུར་རོ། ། དྲི་དང་ཕྲེང་བ་སོགས་བརྒྱན་པ་སྤངས་པ།དེས་ཚེ་རབས་ཐམས་ཅད་དུ་ལུས་ལ་དྲི་ཞིམ་འབྱུང་བ་དང་། མདོག་ལེགས་ཤིང་དབྱིབས་མཛེས་པ་མཚན་བཟང་དུ་མ་ལྡན་པ་དང་། གར་དང་གླུ་སོགས་སྤངས་པས་ཚེ་རབས་ཐམས་ཅད་དུ་ལུས་དང་གཤིས་རྒྱུད་དུལ་བར་འགྱུར་རོ། །དེ་དག་སྤངས་པས་ཕན་ཡོན་ཐུན་མོང་ལ་བརྒྱད་དེ། ས་ལྟར་དགེ་བའི་རྟེན་དུ་འགྱུར་བ།  མི་ཁོམ་བརྒྱད་སྤང་ཞིང་དལ་འབྱོར་འཐོབ་པ། ངན་འགྲོའི་སྒོ་ཁེགས་ཤིང་ལྷ་མིའི་ལུས་འཐོབ་པ། ཡོན་ཏན་ཐམས་ཅད་དང་ལྡན་པར་འགྱུར་བ།སྦྱིན་པ་ལས་བསོད་ནམས་མཆོག་ཏུ་འགྱུར་བ། སངས་རྒྱས་མཆོད་པ་ལས་ཀྱང་བསོད་ནམས་ཆེ་བ། བྱམས་པའི་འཁོར་གྱི་ཐོག་མར་སྐྱེ་བ།ཚེ་རབས་ཀུན་ཏུ་ལྷ་མིའི་ལུས་ཐོབ་སྟེ་རིམ་གྱིས་དགྲ་བཅོམ་པ་དང་བླ་ན་མེད་པའི་སངས་རྒྱས་འཐོབ་པ་བཅས་སོ།།
ལན། སྤྱིར་རྩ་བ་བཞི་དང་ཆང་བཅས་ལྔ་བསྲུང་བས་ལྷ་མིའི་ལུས་རྟེན་ཁྱད་པར་ཅན་དུ་སྐྱེ་བ་དང་། བྱེ་བྲག་སྲོག་གཅོད་སྤངས་པས་དམྱལ་བ་ཡང་སོས་ལས་ཐར་ཏེ་ཚེ་རིང་ནད་མེད་གཟུགས་བཟང་ཤེས་རབ་དགའ་བདེ་སོགས་ཐོབ། མ་སྦྱིན་ལེན་སྤངས་པས་ངུ་འབོད་སོགས་ལས་ཐར་ནས་ལོངས་སྤྱོད་འབྱོར་ལྡན་རང་ལ་ཕན་པའོ། །མི་ཚངས་སྤྱོད་སྤངས་པས་ངུ་འབོད་ཆེན་པོ་སོགས་ལས་ཐར། གཟུགས་བཟང་དབང་པོ་ཚང་བ་སྐྱེས་པའི་དབང་པོ་བདེ་བར་ལྡན། རྫུན་སྤངས་པས་ཐིག་ནག་སོགས་ལས་ཐར།ངག་གསལ་དབྱངས་སྙན་ཁོང་ཡངས་དྲི་ཞིམ་ཚིག་བཟུང་འོས་སོགས་འབྱུང་ངོ་། །ཆང་སྤངས་པས་ཚ་དམྱལ་ལྕགས་ཞུན་འཐུང་བ་ལས་ཐར།བློ་གང་ལ་དྲན་པ་ལྡན། རྒྱུད་བརྟན་པོ་སོགས་འབྱུང་། ཉམས་ན་ནི། རྩ་བཞི་དང་ཆང་བཅས་ལྔ་སྡོམ་པ་མ་ཞུས་པས་དེ་དག་སྤྱོད་ན་རང་བཞིན་གྱི་སྡིག་པ་ངན་སོང་གི་རྒྱུ་སོགས་འབྲས་བུ་བཞི་ཀ་སྨིན་ངེས་པ་དང་། ཞུས་ནས་བཅས་པ་ལས་འདས་ན་ཉེས་པ་འབུམ་འགྱུར་དུ་ཆེ་ཞིང་བཀའ་འདས་ཀྱི་ལྟུང་བ་འབྱུང་བའོ། །སྨྱུང་གནས་ཀྱི་ཕན་ཡོན་རྒྱས་པ་ནི་བྱང་སེམས་ཟླ་བ་རྒྱལ་མཚན་སོགས་ཀྱིས་མཛད་པ་དག་ལས་ཤེས་པར་བྱའོ། །
ལན། བྲག་དཀར་མཆོག་སྤྲུལ་གོང་མ་བྱམས་པ་རབ་བརྟན་སྐུ་ཆུང་ངུའི་དུས་ཕྱུགས་ལུག་འཚོ་ཐུབ་ཙམ་ན་རང་གི་རྫི་རོགས་ཤིག་ཁོག་ནད་ཀྱི་གཞི་ཆེན་པོ་ཡོད་པ་དེ་སྨན་པ་སུས་ཀྱང་བཅོས་མ་ནུས་པ་སྐྱུག་འབྲུམ་དང་རྒྱུ་གཟེར་ཧ་ཅང་ཚབས་ཆེན་པོས་མནར་འདུག་པ་ལ། རྗེ་བླ་མ་དམ་པ་འདི་ཉིད་ཐུགས་མ་བདེ་ནས་སྙིང་རྗེ་ཆེན་པོའི་ཐུགས་རབ་ཏུ་བསྐྱེད་དེ་སྤྱན་ཆབ་བཏོན་པའི་སྒོ་ནས་འཕགས་པ་ཐུགས་རྗེ་ཆེན་པོ་ལ་གསོལ་བ་རྩེ་གཅིག་ཏུ་བཏབ་པས། འཕགས་པ་སྤྱན་རས་གཟིགས་ཀྱི་ཞལ་མངོན་སུམ་དུ་གཟིགས་ནས་རིགས་ཀྱི་བུ་ཁྱོད་ཀྱིས་སྤྱིར་སེམས་ཅན་ཐམས་ཅད་དང་ཁྱད་པར་དུ་རང་གི་གྲོགས་ལ་དམིགས་ནས་མནན་མི་བཟོད་པའི་སྙིང་རྗེ་འདི་ཙམ་བསྐྱེད་པ་ནི་ལེགས་སོ། །དེ་ལ་ཕན་པའི་སྨན་གྱི་སྦྱོར་བ་ནི། དཀར་པོ་ཆིག་ཐུབ། བྱ་འཕུར་ལེབ་བམ་ཀོ་ཅི། ཅོང་ཞི། སྤང་སྤོས། ཏིག་ཏའི་རིགས་ཐམས་ཅད་དང་། ཧོང་ལེན་སོགས་ཚོགས་པར་བྱས་ནས་ལེགས་པར་བརྡུང་ལ་ཆང་བཟང་པོའི་ནང་དུ་བསྙལ། སྐྱེས་བུ་དམ་པ་དུ་མའི་གདུང་རུས་བྱིན་རྟེན་གང་འཛོམས་བཏགས་ནས་རིལ་བུ་དྲིལ་ལ་རྩི་ནག་པོའི་བསྐོན་པར་མིང་དུ་ཟླ་ཤེལ་རིལ་བུ་ཞེས་བཏགས་ཏེ་སྙིང་རྗེས་རང་གི་གྲོགས་དང་།དེ་གཞན་ནད་པ་མཐའ་དག་ལ་སྦྱིན་པར་གྱིས་དང་བདུད་རྩི་སྨན་གྱི་མཆོག་ཏུ་འགྱུར་རོ་ཞེས་གསུངས་པ་ལྟར་རིལ་བུ་དྲིལ་ནས་རང་གི་རྫི་གྲོགས་ནད་པ་ལ་བྱིན་པས་དེ་མ་ཐག་ནད་ལས་གྲོལ་ལོ། །དེ་ནས་བདུད་རྩི་སྨན་མཆོག་ཟླ་ཤེལ་འདིས་མི་ནད་དང་ཕྱུགས་ནད་སོགས་སེམས་ཅན་ནད་པ་ཐམས་ཅད་ལ་ཕན་པས་སྟོད་ལྷ་ལྡན་གཙང་མང་ད་དང་། བྱང་སོག་ཡུལ་ཚུན་ཆད་དུ་ལ་ལས་ཟླ་ཤེལ་རིལ་བུ་དང་། ལ་ལས་དགེ་མ་ཟླ་ཤེལ། ལ་ལས་དདཀར་མཛེས་རིལ་ནག་ཅེས་མིང་སྣ་ཚོགས་བཏགས་ནས་གྲགས་སོ། །
ལན། དེ་ནི་བྲག་དཀར་བླ་མ་བྱམས་པ་རབ་བརྟན་མཆོག་གིས་རྗེ་བླ་མ་ལམ་བྲག་སྐལ་བཟང་རྣམ་རྒྱལ་གྱི་བཀའ་བཞིན་དཀར་མཛེས་ཉིན་སྲིབ་གཉིས་དང་བྲག་འགོ་རྟའུ་སོགས་ལ་བསྙུང་གནས་ཚོགས་རྒྱུའི་དབུ་འཛུགས་པའི་དུས་བླ་མ་རང་གིས་རྒྱུ་ནོར་སྦྱར་ནས་གྲོང་པ་སོ་སོར་བསྙུང་གནས་རེ་བཙུགས་དགོས་ཚུལ་དང་འཚོགས་པའི་ཕན་ཡོན་གསུངས་ཀྱང་མི་རྣམས་མོས་པ་མེད་ཅིང་འགན་ལེན་རོགས་མ་བྱེད་དོ། །དེ་དག་ཚོགས་པར་མོས་ཕྱིར་བླ་མས་ཁྱེད་ཅག་གིས་དང་པོར་ངས་ཟེར་བ་བཞིན་སྙུང་གནས་རེ་ཚོགས་དང་། དེའི་རྗེས་སྐྱེས་པ་ཚོས་རྟ་རྒྱུག བྱིས་པ་ཚོས་རྩེན་མོ། ན་གཞོན་ཚོས་གླུ་ལེན་བྲོ་བརྡུང་སོགས་ཀྱིས་སྟོན་མོ་ཆོག་ཅེས་གསུངས་པས། ཚང་མ་དགའ་ནས་གྲོང་པ་སོ་སོས་དང་པོར་བསྙུང་གནས་འཚོགས།དེའི་རྗེས་རྟ་རྒྱུག་གླུ་ལེན་བྱེད་པར་བླ་མ་རང་གིས་ཀྱང་གནང་སྦྱིན་མཛད་པས་སྙུང་གནས་འཚོགས་ཐུབ་པར་བྱུང་། བསྙུང་གནས་ཀྱི་དབུ་ཕྱེ་རྗེས་བླ་མས་རིམ་བཞིན་སྙུང་གནས་ཀྱི་ཕན་ཡོན་དང་རྟ་རྒྱུག་གླུ་ལེན་ལས་བྱུང་བའི་སྡིག་པ་དང་། དེའི་རྐྱེན་གྱིས་ཕྱི་མར་ངན་སོང་གི་སྡུག་བསྔལ་ལ་ས་པས་གྲོང་པ་ཕལ་ཆེན་གྱིས་རྟ་རྒྱུག་དང་གླུ་ལེན་བྲོ་འཁྲབ་སོགས་བག་མེད་སྟོན་མོ་བྱེད་པ་སྤངས་ནས་དེའི་འགྲོ་སོང་རྣམས་ཀྱང་བསྙུང་གནས་ཀྱི་ཇ་ཐུག་སོགས་བཏང་སྒོ་ལ་ཕན་པར་བྱས། འོན་ཀྱང་ཡུལ་ཕྱོགས་ལ་ལས་སྔ་མའི་བསྙུང་གནས་ཚོགས་པར་ཁ་དྲངས་པར་མཛད་པའི་NDHGZརྟ་རྒྱུག་གླུ་ལེན་སོགས་ཀྱི་སྲོལ་རྣམས་གཅད་མ་ཐུབ་ཏེ་བླ་མའི་གསུངས་བཞིན་མ་སོང་པར་ད་ལྟའང་ལུས་ཡོད་དོ། །དེང་སང་ཡུལ་འགའ་རེས་བསྙུང་གནས་སྐབས་རྟ་རྒྱུག་གླུ་ལེན་ནི་བླ་མས་མཛད་པ་རེད་ཅེས་སྲོལ་དར་སྤེལ་བྱེད་པར་འབད་ཀྱང་དེ་ནི་བསྙུང་གནས་ཐོག་མར་འཛུགས་སྐབས་གདུལ་བྱ་རྣམས་བློ་ཁ་ཆོས་ཕྱོགས་སུ་དྲངས་པའི་ཐབས་མཁས་ཙམ་ཡིན་ལ། རྗེས་སུ་བླ་མ་དམ་པ་ཉིད་ཀྱིས་མི་རུང་ཞེས་ནན་གྱིས་བཅད་དོ།།
ལན། སངས་རྒྱས་ཤཱཀྱ་ཐུབ་པའི་བསྟན་པ་འཇིག་རྟེན་ལས་ནུབ་རྗེས་ལོ་དུང་ཕྱུར་བཞི་བཅུ་ཞེ་ལྔའི་རིང་ལ་སངས་རྒྱས་ཀྱི་ཆོས་ཟེར་བ་དེ་རྩ་བ་ནས་མེད་པར་གྱུར། ལོ་དུང་ཕྱུར་བཞི་བཅུ་ཞེ་ལྔ་སོང་རྗེས་གཞི་ནས་རྒྱལ་བ་བྱམས་པ་ད་ལྟར་དགའ་ལྡན་དུ་བྱང་ཆུབ་སེམས་དཔའ་བྱས་ཏེ་བཞུགས་ཡོད་པ་ནས་འཛམ་བུ་གླིང་དུ་ཕེབས་པ་སྟེ་མ་འོངས་པ་སྐྱེ་དགུའི་ཚེ་ལོ་བརྒྱད་ཁྲི་ཐུབ་པའི་ཚེ། རྒྱ་གར་གྱི་གྲོང་ཁྱེར་ཏོག་གི་བློ་གྲོས་ཞེས་པ་ན། དུང་འཁོར་ལོས་བསྒྱུར་བའི་རྒྱལ་པོའི་བློན་པོ་མདུན་ན་འདོན་བྲམ་ཟེ་ཚངས་རབ་ཅེས་བྱ་བ་ཡབ་དང་། ཡུམ་བཙུན་མོ་ཚངས་ལྡན་མའི་སྲས་གཞོན་ནུ་སྐེ་རགས་ཅན་དུ་སྐྱེ་བ་བཞེས་ཏེ། མི་ལོ་ཁྲི་ཕྲག་གཉིས་དང་སྟོང་ཕྲག་གཅིག་གི་བར་དུ་བཙུན་མོ་ཟླ་བའི་གདོང་བཅས་རྒྱལ་སྲིད་བཟུང་སྟེ། སྲས་རྒྱལ་བུ་བསོད་ནམས་སྟོབས་འཁྲུངས་ཤིང་། རྨི་ལམ་ན་སངས་རྒྱས་ཀྱི་སྐུ་མཚན་དཔེས་སྤྲས་པ་ཞིག་གཟིགས་པས་རྐྱེན་བྱས་ཏེ་རབ་ཏུ་བྱུང་བའི་སངས་རྒྱས་བྱམས་པ་ཞེས་བྱ་མི་ལོ་ཁྲི་ཕྲག་དྲུག་དང་སྟོང་ཕྲག་གསུམ་གྱི་བར་དུ་ཆོས་འཁོར་བསྐོར་བ་ཡིན། དེའི་དུས་ད་ལྟར་སངས་རྒྱས་ཤཱཀྱ་ཐུབ་པའི་ཆོས་ལ་དད་པ་ཡོད་རུང་ཆོས་ལུགས་ཀྱི་རྟོགས་པའི་གནས་ཚད་ལ་སླེབས་མ་ཐུབ་པ་རྣམས་རྒྱལ་བ་བྱམས་པའི་བསྟན་པ་དར་རྗེས་སོ་སོའི་ཆུ་ཚད་མི་འདྲ་བའི་ཐོག་ནས་ཆོས་ལུགས་ཀྱི་རྟོགས་པའི་གནས་ཚད་ཇེ་མཐོར་འགྲོ་བ་ཡིན་ལགས་སོ།
ལན། སྤྱིར་འཇིག་རྟེན་གྱི་དཔོན་པོ་འགའ་ལ་ནོར་རྫས་ཡིད་ཚིམ་པ་སྤྲོད་ནས་མི་བསད་པ་དང་རྒྱུ་ནོར་འཕྲོག་བཅོམ་བྱེད་པ་སོགས་ཁྲིམས་ཀྱི་ཉེས་ཆད་ལས་ཐར་བར་བྱེད་ནུས་པའི་དཔེར་ལྟར། སྲོག་གཅོད་པ་དང་མ་བྱིན་ལེན་པ་སོགས་སྡིག་པའི་ལས་ལས་ཐོབ་པའི་ནོར་རྫས་ཀྱི་ཆ་ཤས་རེ་མཆོག་གསུམ་ལ་མཆོད་ན་རང་གིས་སྔར་བྱས་ལ་འགྱོད་སེམས་དང་ཕྱིས་བྱ་ལ་སྡོམ་སེམས་གང་ཡང་མི་དགོས་པར་དཀོན་མཆོག་གིས་རང་ཉིད་ཀྱི་སྡིག་པའི་ལས་ཀྱི་འབྲས་བུ་ལ་སྡུག་བསྔལ་གང་ཡང་མི་འབྱུང་བར་བྱེད་ཡོང་བསམས་ནས་དགའ་བཞིན་སྤྲོ་བཞིན་མུ་མཐུད་དུ་སྡིག་པའི་ལས་གསོབཞིན་པ་ཤིན་ཏུ་མང་བ་མཐོང་། སྤྱིར་རྐུ་ཇག་སོགས་ལས་ཐོབ་པའི་ནོར་རྫས་རྣམས་མཆོད་པའི་རྫས་ལས་ཡོལ་ཞིང་།ཁྱད་པར་དུ་འཇིག་རྟེན་གྱི་རུལ་སུངས་དཔོན་ལྟར་སངས་རྒྱས་ཀྱིས་ཀྱང་སེམས་ཅན་གྱི་མཆོད་པ་ལ་བལྟོས་ནས་མགོན་སྐྱབས་ཆེ་ཆུང་ངམ་རྒྱུ་དང་མི་མཐུན་པའི་འབྲས་བུ་མཛད་སྲིད་པར་འདོད་པ་ནི་སངས་རྒྱས་ལ་ཕྱོགས་རིས་ཅན་དུ་མཐོང་བས་སངས་རྒྱས་ལ་ལོག་ལྟ་དང་། རང་ཉིད་ཀྱིས་བདེ་བའི་རྒྱུར་དགེ་བ་སྒྲུབ་པ་དང་སྡུག་བསྔལ་གྱི་རྒྱུ་མི་དགེ་བ་སྤང་བ། སྡིག་པའི་ལས་བསགས་པར་བཤགས་སྡོམ་བྱེད་པ་སོགས་གང་ཡང་མི་དགོས་པར་བཙན་པོའི་སྟོབས་དང་ཕྱུག་པོའི་ནོར་གྱིས་སྡིག་པའི་ལས་ལ་འབྲས་བུ་སྡུག་བསྔལ་མི་འབྱུང་བ་བྱེད་ཆོག་འདོད་པ་ནི་ལས་རྒྱུ་འབྲས་ལ་ཡིད་ཆེས་མེད་པས་ཆོས་ལ་ལོག་ལྟ་འགྲོ་བར་སྣང་ངོ་། །འཇིག་རྟེན་པའི་ལྐོག་ཟ་རུལ་སུངས་གྱུར་པའི་དཔོན་རྣམས་ལ་འདོད་པ་ཚིམ་པ་བྱས་ན། དེས་ཆགས་སྡང་དང་ཕྱོགས་རིས་ཀྱིས་ཉེས་པའི་ལས་ལ་གནས་སྐབས་སྡུག་བསྔལ་མི་འབྱུང་བར་བྱེད་ནུས་པ་དུ་མ་མཐོང་ཡང་། མཆོག་གསུམ་གྱིས་ནི་དེ་ལྟར་མ་ཡིན་ཏེ།མཆོག་གསུམ་ལ་སྐྱབས་སུ་འགྲོ་བ་ནི་སངས་རྒྱས་ཀྱིས་བསྟན་པའི་ཐར་བ་དང་ཐམས་ཅད་མཁྱེན་པའི་ལམ་བསླབ་པ་གསུམ་ལ་གྲོགས་དགེ་འདུན་གྱི་རོགས་དང་བཅས་པས་རང་ཉིད་ཀྱི་ལུས་ངག་ཡིད་གསུམ་གྱི་སྒོ་ནས་དངོས་སུ་འཇུག་དགོས་པ་ལས། རང་ཉིད་ཆོས་ཀྱི་ལམ་དུ་ཚུལ་བཞིན་མ་ཞུགས་ན་འཇིག་རྟེན་དཔོན་གྱི་བྱེད་ཚུལ་ལྟར་མཆོག་གསུམ་གྱིས་ནི་རྒྱུ་འབྲས་ཀྱི་ཆོས་ཉིད་ལས་ལྡོག་ནས་བསྐྱབ་པ་མི་སྲིད་དོ།།
ལན། སེམས་ཅན་དང་སངས་རྒྱས་ལ་དོན་དམ་པའི་དབང་དུ་བྱས་ན་གཉིས་ཀ་གནས་ལུགས་སྟོང་པ་ཉིད་ཀྱི་ངང་དུ་རོ་གཅིག་པས་ཁྱད་པར་མི་འཇོག་ལ། ཀུན་རྫོབ་ཐ་སྙད་པའི་དབང་དུ་བྱས་ན་གང་ཟག་ཅི་འདྲ་ཞིག་ཡིན་ནའང་། སྤང་བྱ་གློ་བུར་གྱི་དྲི་མ་དང་མ་བྲལ་ཞིང་རྣམ་རྟོག་འབད་རྩོམ་གྱི་ཀུན་སློང་ཡོད་པ་དེ་སྲིད་དུ་སེམས་ཅན་ཞེས་བྱ་བ་ཡིན་ཞིང་། སྤང་བྱ་གློ་བུར་གྱི་དྲི་མ་མཐའ་དག་ཟད་པར་སྤངས་ཤིང་། ཤེས་བྱ་ཇི་ལྟ་ཇི་སྙེད་ཐམས་ཅད་ཅིག་ཅར་མངོན་སུམ་དུ་མཁྱེན་པ་ལ་སངས་རྒྱས་འཕགས་པ་ཞེས་བྱའོ།།
ལན། སྟོན་པ་ཐུབ་པའི་དབང་པོའི་ལུང་རྟོགས་ཀྱི་བསྟན་པ་རིན་པོ་ཆེ་ཡིག་ཐོག་ཏུ་ཐོག་མར་འབེབ་བྱེད་ནི་རྒྱ་གར་ལེགས་སྦྱར་གྱི་སྐད་ཡིན་ལ།དེ་ནས་ནང་ཆོས་རིམ་བཞིན་འཛམ་གླིང་གི་ས་ཆ་གཞན་དུ་དར་བ་དང་བསྟུན་ནས་ཡི་གེ་གཞན་ལ་བསྒྱུར་བ་ཡིན། བསྟན་པ་ཡུལ་གྲུ་གཞན་ལ་དར་བའི་བརྒྱུད་རིམ་དུ་ས་ཆ་སོ་སོའི་སྐད་ཡིག་གིས་ཚུར་འདྲེན་པར་ལམ་དང་ཟམ་པ། རྒྱུན་གནས་པར་རྟེན་གཞི། གོང་དུ་སྤེལ་བར་ལག་ཆ་ལྟ་བུའི་ནུས་པ་ཐོན་ཡོད། སྐད་དང་ཡི་གེ་གཉིས་ལས་ཡི་གེའི་ནུས་པ་ནི་སྐད་ལས་ཀྱང་རྩ་ཆེ་ཞིང་གཙོ་བོར་གྱུར་ཏེ། དཔེར་ན་སྔར་བོད་རྒྱལ་ཉེར་བདུན་པའི་རིང་ནས་རྒྱ་གར་གྱི་མཁས་པ་ཚོས་སངས་རྒྱས་བསྟན་པ་བོད་དུ་འདྲེན་པར་བརྩོན་ཡང་རྒྱལ་རབས་སོ་གཉིས་པ་སྲོང་བཙན་གྱིས་བོད་ཡིག་གསར་དུ་མ་གཏོད་བར་དུ་བསྟན་པ་ལག་ལེན་དུ་མ་དར་བ་ལྟ་བུས་ཀྱང་ཤེས་ཐུབ་པ་ཡིན། རྒྱ་གར་དུ་བསྟན་པ་དར་ནས་ལོ་ངོ་སུམ་སྟོང་ཉེ་བའི་རིང་རྒྱ་གར་ལེགས་སྦྱར་གྱི་སྐད་དུ་ཕབ་པའི་བཀའ་དང་བསྟན་བཅོས་རྣམས་འཛམ་གླིང་གི་སྐད་རིགས་མི་འདྲ་བ་མང་པོར་བསྒྱུར་ཡོད་ཀྱང་མིག་སྔར་འཇིག་རྟེན་འདི་ན་དཔལ་ནཱ་ལེནྡྲ་ལས་བརྒྱུད་པའི་མདོ་སྔགས་ཟུང་འབྲེལ་གྱི་སངས་རྒྱས་བསྟན་པ་རྣལ་མ་བ་ནི་གངས་ཅན་པའི་ཡུལ་དང་ཡི་གེ་ཁོ་ན་ལ་མ་གཏོགས་གཞན་གང་ནའང་མེད་པ་ནི་མངོན་སུམ་གྱི་གནས་ཚུལ་ཡིན། དེ་བས་གངས་ཅན་པའི་ཡི་གེ་ཉམས་ན་འཛམ་བུ་གླིང་ན་སངས་རྒྱས་བསྟན་པ་ཆ་ཚང་ཞིག་མེད་འགྲོ་བའང་ལུང་རིགས་ཀྱིས་བསྒྲུབ་པའི་ངལ་བ་ཅི་ཡང་དགོས་པ་མིན། འགའ་ཞིག་གིས་བོད་ཡིག་ཏུ་ཡོད་པ་རྣམས་དེང་སང་མཁས་པ་ཚོས་ཡིག་རིགས་གཞན་དུ་བསྒྱུར་བཞིན་ཡོད་པས་བོད་ཡིག་ཉམས་པས་བསྟན་པ་ཆ་མི་ཚང་བར་མི་འགྱུར་ཞེས་ཟེར་ཡང་། སྐད་རིག་དུ་མ་ལ་བྱང་བའི་ཆོས་ལུགས་ལོ་ཙཱ་བ་དང་། སྐད་དང་རིག་གཞུང་ལ་ཞིབ་འཇུག་བྱེད་པའི་ཚན་རིག་པ་སོགས་མཁས་དབང་དུ་མས་འཇིག་རྟེན་འདི་ལ་སངས་རྒྱས་བསྟན་པའི་རྗོད་བྱེད་དུ་གྱུར་པའི་ཡི་གེ་ཐམས་ཅད་ལས་སྔར་ལེགས་སྦྱར་གྱི་སྐད་དུ་གནས་པའི་དམ་པའི་ཆོས་ཀྱི་དོན་རྣམས་ཇི་ལྟ་བ་བཞིན་དུ་བརྡ་སྤྲོད་ནུས་པ་ནི་བོད་ཡིག་ཁོ་ན་འདུག་ཅེས་མགྲིན་གཅིག་ཏུ་གསུངས། དེར་བརྟེན་བོད་ཀྱི་སྐད་ཡིག་ཉམས་ན་འཛམ་གླིང་སྤྱི་དང་གང་ཟག་སྒེར་གང་ལའང་སངས་རྒྱས་བསྟན་པ་ཆ་ཚང་ཞིང་རྣམ་པ་དག་པར་གནས་པ་མ་ཡིན་ཏེ། འདིའི་ཡན་ལ་མདོ་སྔགས་ཟུང་དུ་འབྲེལ་བའི་སངས་རྒྱས་བསྟན་པ་རྣལ་མ་ནི་གངས་ཅན་པའི་སྐད་ཡིག་ཁོ་ན་ལ་བརྟེན་ནས་གནས་ཡོད་པ་དང་། ཕྱིས་སུའང་ད་ལྟར་འཛམ་བུ་གླིང་ན་སྐད་རིགས་ཆིག་སྟོང་ལྔ་བརྒྱ་ལྷག་ཅེས་གྲགས་པ་ལས་ལེགས་སྦྱར་གྱི་སྒྲ་ལས་གསལ་བར་བསྟན་པའི་དོན་རྣམས་རྣལ་མར་གསལ་པོར་སྟོན་ནུས་པ་ནི་བོད་ཡིག་ཁོ་ན་ཡིན་པའི་ཕྱིར། ལྷག་པར་གངས་ཅན་པ་ལ་མཚོན་ན་ནི། རང་གི་སྐད་ཡིག་ཉམས་པས་ཡུལ་གྲུ་སྤྱི་དང་གང་ཟག་སྒེར་གཉིས་ཀའི་ངོས་ནས་བསྟན་པ་ཆ་མི་ཚང་བ་ཙམ་གྱིས་མི་ཚད་པར་རྩ་བ་ནས་ཉམས་ངེས་པ་ཡིན་ཏེ། སྐད་ཡིག་མེད་ན་དམ་པའི་ཆོས་ཀྱི་རྟེན་གཞི་མེད་པས་བོད་ཡུལ་སྤྱིར་མེད་པར་འགྱུར་བ་དང་། ཡུལ་གྲུ་སྤྱིར་བསྟན་པ་དར་བས་གང་ཟག་སྒེར་ལ་དར་བར་མ་ངེས་ཀྱང་སྤྱིར་ནས་ཉམས་ན་གང་ཟག་སྒེར་ལའང་དར་བ་མེད་པའི་དབང་གིས་གང་ཟག་སྒེར་ལའང་ཉམས་བར་འགྱུར་བའི་ཕྱིར། དེར་བརྟེན་ཡུལ་གྲུ་སྤྱི་དང་གང་ཟག་སྒེར་གྱི་རྒྱུད་ལ་བསྟན་པ་མཐར་ཐུག་ཏུ་གནས་པའི་རྩ་བའི་ཐབས་ལམ་ནི་སྐད་དང་ཡི་གེ་རྒྱུན་འཁྱོངས་བྱེད་ཐུབ་དང་མི་ཐུབ་ལ་རག་ལས་ཕྱིར་བསྟན་པ་ལ་འཇུག་པ་རྣམས་ཀྱིས་ངེས་པར་དུ་བོད་ཡིག་ལེགས་པར་སྦྱང་དགོས། བསྟན་པའི་རྟེན་གཞིར་གྱུར་པའི་སྐད་དང་ཡི་གེ་ལའང་མ་བརྩོན་པར་མིག་བཙུམ་ནས་བསྟན་པ་ཡུན་རིང་གནས་གྱུར་ཅིག་ཅེས་བསྡད་པ་ནི་མུ་གེས་འཆི་བར་ཉེ་པའི་མི་ལལ་ཟས་ཡོད་བཞིན་དུ་མ་སྟེར་པར་ཁྱེད་ཚེ་རིང་བར་གྱུར་ཅིག་ཅེས་ཁ་དོན་མི་མཚུངས་པའི་གཏམ་སྨྲ་བ་ཇི་བཞིན་དུ་སྣང་ངོ་། །
ལན།ཁྲི་ཡི་ངོས་སུ་སེང་གེ་བརྒྱད་ཀྱིས་བཏེག་པ་ནི་བྱང་ཆུབ་སེམས་དཔའ་ཆེན་པོ་རྣམས་ཀྱིས་བཀུར་སྟི་སོགས་ཀྱི་ཆེད་སེང་གེའི་ཚུལ་དུ་བྱས་ནས་བཏེག་པ་དང་། སེང་གེ་ཡིས་རི་དྭགས་ཀྱི་ཚོགས་ཐམས་ཅད་ཟིལ་གྱིས་གནོན་པ་ལྟར། བདུད་དང་འཇིག་རྟེན་པའི་ལྷ་ཆེན་པོ་དག་དང་མུ་སྟེགས་པའི་ཚོགས་ཟིལ་གྱིས་གནོན་པ་མཚོན། གྲངས་བརྒྱད་དམ་བཞི་ཡིས་ནི་དབང་ཕྱུག་བརྒྱད་དམ་འཇིགས་པ་བཞི་མཚོན་པ་ཡིན། དེའི་སྟེང་དུ་པད་མའི་གདན་རིམ་པ་བཅུ་གཅིག་སྟེ། རྒྱ་ཇེ་ཆུང་དང་། དཔངས་ཇེ་མཐོའི་སྒོ་ནས་བང་རིམ་ལྟར་ཡོད་པ་དང་། པད་འདབ་དང་པོ་འདབ་མ་བཞི་པ། དེའི་དབུས་པད་མའི་ཟེའུ་འབྲུའི་སྟེང་དུ་རྒྱུ་ནོར་བུ་མེ་ཤེལ་ལས་གྲུབ་པའི་ཉི་མའི་གདན་དང་དེའི་སྟེང་དུ་རྒྱུ་ནོར་བུ་ཆུ་ཤེལ་ལས་གྲུབ་པའི་ཟླ་བའི་གདན་ཡོད་པ་དེ་གཉིས་དབྱིབས་རྔ་ཡུ་བ་མེད་པ་བརྩེགས་པ་ལྟ་བུ་ཡོད་པ་ལས། པད་གདན་གྱིས་པད་མ་འདམ་ལས་སྐྱེས་ཀྱང་འདམ་གྱི་སྐྱོན་མ་འགོས་པ་བཞིན་འཁོར་བའི་སྐྱོན་གྱིས་མ་འགོས་པའི་ངེས་འབྱུང་མཚོན་པ་དང་། ཉི་མའི་གདན་གྱིས་ཉི་མས་མ་སྨིན་པ་སྨིན་པར་བྱེད་པ་ལྟར་དོན་དམ་བྱང་ཆུབ་སེམས་ཀྱིས་རྒྱུད་སྨིན་པར་བྱེད་པ་མཚོན། ཟླ་བའི་གདན་གྱིས་ཟླ་བ་འོད་དཀར་པོ་ཡིན་པ་དང་དེས་ཚ་གདུང་སེལ་བ་ལྟར་ཀུན་རྫོབ་བྱང་ཆུབ་སེམས་ཀྱི་ངོ་བོ་དཀར་པོ་དང་དེས་ཀྱིས་ཞེ་སྡང་གི་ཚ་གདུང་སེལ་པ་མཚོན། དེ་རྣམས་གདན་དུ་བྱེད་པ་ནི་ངེས་འབྱུང་བྱང་སེམས་ཡང་དག་པའི་ལྟ་བ་བཅས་ལམ་གཙོ་གསུམ་ལ་དབང་སྒྱུར་བར་མཛད་པའི་མཚོན་བྱེད་ཡིན། དེས་ན་པད་མས་སྐྱེས་བུ་ཆུང་འབྲིང་དང་།ཉི་ཟླས་སྐྱེས་བུ་ཆེན་པོའི་ལམ་ཡང་མཚོན་པ་ཡིན་ནོ། །
ལན། སྙིགས་དུས་སུ་བླ་མ་ནི་མཆོག་གསུམ་གཅིག་ཏུ་འདུས་པའི་གཟུགས་ཅན་དངོས་སུ་བྱོན་ཞིང་གདུལ་བྱའི་རྒྱུད་ཀྱི་ཡོན་ཏན་ཐམས་འབྱུང་རྩ་ཡིན་པས་ཚུལ་ལྡན་གྱི་བླ་མ་ལ་སྐྱེ་བོ་ཀུན་ཀྱིས་དད་ཅིང་གུས་པ་དང་། དེའི་ངག་བཞིན་བསྒྲུབས་ན་ཆོས་དང་འཇིག་རྟེན་ཀུན་ཀྱི་ཐད་ནས་ཕན་པ་ཆེས་ཆེར་ལྡན་པ་གདོན་མི་ཟ། འོན་ཀྱང་མཐའ་མའི་དུས་འདིར་བདུད་ཀྱི་ཆོ་འཕྲུལ་ལྟ་བུས་བླ་མར་རློམ་པ་ཤིན་ཏུ་མང་བས། དད་ལྡན་སྐྱ་སེར་ཀུན་ཀྱིས་བླ་མར་ལེགས་པར་བརྟགས་ནས་རྗེས་སུ་འགྲོ་དགོས་པ་ཤིན་ཏུ་གལ་ཆེའོ།།སྤྱིར་བཏང་ཚུལ་དང་ལྡན་པའི་བླ་མར་ཡོན་ཏན་འཛོམས་དགོས་པ་ཧ་ཅང་ཕྲ་ཞིང་མང་ཡང་། དུས་ཀྱི་མཐའ་མའི་སྐབས་འདིར་ཡོན་ཏན་ཐམས་ཅད་རྫོགས་པ་དཀོན་ཞིང་རྙེད་དཀའ་བས་བསྟེན་འོས་པའི་བླ་མ་ཞིག་ལ་མ་མཐའང་རང་གཞན་ལས་གཞན། འདི་ཕྱི་ལས་ཕྱི་མ།སྐྱོན་ཡོན་ལས་ཡོན་ཏན་གཙོ་བོ་ཅན་ཞིག་དགོས་ཞེས་དམ་པ་རྣམས་ཀྱི་ཞལ་ལས་ཡང་ཡང་གསུངས་སོ། །དེང་སང་བོད་མིའི་སྤྱི་ཚོགས་སུ་བླ་མའི་མིང་ཐོགས་ཡོད་པ་མང་པོས་ཁང་པ་རྒྱག་པ་དང་མོ་ཊ་ཉོ་བ་ལྟ་བུ་བྱས་པ་དང་། ལྷག་པར་བླ་མ་ནག་མོ་ཡོད་མཁན་ཚོས་འབུལ་བ་སྡུད་པཔས་ནག་མོའི་རྒྱན་ཆ་བྱེད་ཡོན་བྱེད་པ། དེ་བཞིན་བླ་མའི་ཕྱག་མཛོད་ཡིན་ཟེར་བ་དང་། བླ་མའི་ཉེ་གཉེན་ཡིན་ཟེར་བ་རྣམས་ཀྱིས་བླ་མའི་འབུལ་བ་ཡོང་བ་རྣམས་ལོངས་སྤྱོད་པ་རྣམས་ནི་ཤིན་ཏུ་ནས་ཐབས་བཅོམ་པོ་དང་ཡིད་སྐྱོ་བའི་ལས་ཀ་ཡིན་ཏེ། སྙིང་རྗེ་འོས་པའི་སྐྱེ་བོ་དད་ལྡན་པ་ཚོས་ཁྲག་གསོག་རྣག་གསོག་བྱས་ནས་ཕུལ་ཡོང་བའི་དངུལ་གྱིས་སོ་སོ་རང་ཉིད་ཀྱི་ཚེ་འདིའི་དོན་དུ་ཁྲ་ཁྲ་ལོང་ལོང་ཡོང་ཡོན་དུ་སྤྱད་་པ་ནི་བླ་མའི་མིང་ཐོགས་འཛིན་མཁན་དང་ལོངས་སུ་སྤྱོད་མཁན་གྱི་སྐྱེ་བོ་དག་གིས་དོན་དུ་ཆོས་མ་ཤེས་པའི་རྟགས་མངོན་པ་ཡིན། གལ་ཏེ་ཆོས་ཤེས་ན་ཡོན་དེ་དག་ནི་དཀོར་དཀོར་ནག་རྐྱང་རྐྱང་ཡིན་པས་ཚེ་འདིར་རྒྱན་ཆ་བྱས་ནས་བཏགས་པ་ཡིན་ན་ཚེ་ཕྱི་མར་དམྱལ་བའི་གཏིང་དུ་བྱོན་པ་ལས་གཞན་གང་ཡང་འགྲོ་ས་མེད་པས་བླ་མའི་ཕྱི་ཚུལ་བཟུང་ནས་དཀོར་ཟ་བ་ནི་ཧ་ལས་པའི་དངངས་སྐྲགས་དགོས་པ་ཞིག་ཡིན། ཆོས་ཞེས་པ་དེ་རྒྱལ་པོའི་ཁྲིམས་ཙམ་ཞིག་མ་ཡིན་པར་ལས་རྒྱུ་འབྲས་ཐོག་ཏུ་ཐུག་ཡོད་པས་སོ་སོས་བསག་བྱས་པ་དེ་སོ་སོས་མྱོང་རྒྱུ་མ་གཏོགས་གཞན་བྱེད་ཐབས་གང་ཡང་མེད།ཚེ་འདི་ལ་ཁྲིམས་ལ་མགོ་སྐོར་གཏོང་བ་དང་ལྐོག་ཟ་རུལ་སུངས་བྱེད་པར་དངུལ་སྤྲད་ནས་ཁྲིམས་ལས་ཐར་བ་སོགས་བྱེད་ཐུབ་ན་ཡང་ལལས་་འབྲས་ཀྱི་ཁྲིམས་ལས་དེ་འདྲ་བྱེད་ཐུབ་པ་གཅིག་ཀྱང་མི་འདུག་སྟེ།བཅོམ་ལྡན་འདས་དང་། ཡི་དམ་ཆོས་སྐྱོང་སྲུང་མ་ཚོས་ཀྱང་སྐྱོབ་མི་ཐུབ་པར་རང་རང་གིས་མྱོང་དགོས། དེ་བཞིན་འཇིག་རྟེན་གྱི་ཐོབ་དང་གོ་གནས་ཆེད་དུ་ཆོས་ལ་ཁྱད་གསོད་དང་སྒྲོ་སྐུར་འདེབས་པ། གྲུབ་མཐའི་རྩོད་པ་བླང་བ། ཕྱི་མ་རིང་དུ་གཡུགས་ནས་ཚེ་འདིའི་དགྲ་འདུལ་གཉེན་སྐྱོང་སོགས་ཀྱི་ཆེད་དུ་ང་རྒྱལ་དང་ཕྲག་དོག་སོགས་ཀྱི་ལས་ཁོ་ན་ལ་བྲེལ་བ། རྫུ་འཕྲུལ་དང་མངོན་ཤེས་ཡོད་པར་བརྫུས་ནས་གཞན་མགོ་བསྐོར་བ། ཁ་ནས་མ་སེམས་ཅན་ཀུན་ཞེས་བརྗོད་ཀྱང་དོན་དུ་རང་དོན་ཁོ་ན་སྒྲུབ་པ་སོགས་མདོར་ན་སྐྱོན་གྱི་རྒྱ་མ་ཡོན་ཏན་ལས་འཕར་བའི་བླ་མར་རློམ་པ་དག་གི་རྗེས་སུ་སོང་ན་རང་གཞན་གྱི་འདི་ཕྱི་གཉིས་ཀ་བརླག་པའི་རྒྱུ་ཡིན་པས་འཇིག་རྟེན་པའི་ལུགས་སྲོལ་ལྟར་ན་ཆོས་དང་འཇིག་རྟེན་གཉིས་ལ་ཕན་ཕྱིར་ཀུན་ཀྱིས་ངོ་རྒོལ་བྱེད་དགོས་མོད། འོན་ཀྱང་དེ་ལྟར་མ་ནུས་ཀྱང་ཆོས་ཀྱི་ཆ་ནས་རིང་དུ་དོར་དགོས་པ་དངོས་སུ་གྲུབ་བོ།
ལན། ཚུལ་ཁྲིམས་ཀྱིས་མཛེས་པའི་གྲྭ་པ་ནི་སངས་རྒྱས་བསྟན་པ་འཇིག་རྟེན་འདིར་དངོས་སུ་གནས་པའི་རྟེན་གཞི་ཉིད་དུ་མངོན་པས་ཀུན་ཀྱིས་གཙུག་ན་གུས་པའི་སྐྱབས་གནས་སོ།།སྔ་དུས་སུ་གནས་གང་ནའང་ངུར་སྨྲིག་འཛིན་པའི་གྲྭ་པ་མཐོང་ན་དེར་གནས་སྐྱེ་བོ་ཐམས་ཅད་ཀྱིས་གཞུང་དྲང་ཞིང་རྒྱུད་བཟང་བ། སེམས་ཅན་ལ་མི་འཚེ་ཞིང་གཞན་དོན་ལ་སྤྲོ་བ། སྐྱབས་སུ་བཟུང་ན་མི་བསླུ་བ། ཞི་ཞིང་དུལ་བར་མ་རབས་ཀྱི་སྤྱོད་ལམ་དང་བྲལ་བ་ཡིན་པར་ངོས་འཛིན་བྱས་ནས་སེམས་གཏིང་ནས་ཡིད་ཆེས་ཤིང་དད་གུས་བྱེད་པ་མ་ཟད། གནས་འགའ་རེ་ན་སེམས་ཅན་དུད་འགྲོ་དག་གིས་ཀྱང་མཚེས་གྲོགས་སུ་བཅར་ནས་དགའ་བ་བྱེད་པ་ཡིན། འོན་ཀྱང་དེང་སང་བརྐུ་ཇག་སོགས་ལ་གཉེར་བའི་སྐྱེ་བོ་མང་པོས་གྲྭ་པའི་ཕྱི་ཚུལ་བཟུང་ནས་ཁྲིམས་དང་མི་མཐུན་པའི་བྱ་བ་སྣ་ཚོགས་བྱེད་པ་དང་།ཆོས་སུ་ཞུགས་པའི་གྲྭ་པ་འགས་ཀྱང་དམ་པའི་ཆོས་ཀྱི་ཚུལ་ཁྲིམས་སྲུང་བ་ལྟ་ཅི།འཇིག་རྟེན་ལུགས་ཀྱི་སྲོལ་ཡང་སྣང་མེད་བྱས་ནས་བྱ་ངན་སྒྲུབ་པ་དང་། ལྷག་པར་ཆོས་ལ་འཁོན་དུ་འཛིན་པའི་སྟོབས་ཤུགས་སྣ་ཚོགས་ཀྱིས་དེ་དག་ལ་ཁ་གཡར་ནས་དམ་ཆོས་དང་དེའི་རྗེས་འཇུག་ལ་སྒྲོ་སྐུར་སྣ་ཚོགས་བྱས་པས་མིག་སྔར་གནས་འགའ་ན་གཟན་ཤམ་མནབ་པའི་གྲྭ་པ་མི་ཚོགས་སུ་ཕེབས་ན་ཚང་མས་དོགས་ཟོན་བྱེད་དགོས་པ་ཞིག་ཏུ་འགྱུར་བཞིན་ཡོད། དེ་བས་གཞན་འདུལ་བའི་ཐབས་ཀྱི་མཆོག་ནི་རང་ལ་སྐྱོན་ཟད་པར་བྱེད་པ་ཡིན་ཏེ། གྲྭ་པ་དག་གིས་ཆོས་ཀྱི་ཚུལ་བཞིན་སྡོམ་པ་སྲུང་ཞིང་མ་མཐའང་རང་གི་སྒོ་གསུམ་སྤྱོད་ལམ་ཐམས་ཅད་མང་ཚོགས་ཀྱི་ངོས་ན་དགེ་འདུན་པའི་གཟུགས་བརྙན་ལ་དྲི་མ་མི་བསྒོ་བ་ཞིག་བྱེད་དགོས་པ་དང་།སྐྱེ་བོ་དག་གིས་ཀྱང་མགོ་རིལ་རིལ་དང་ལུས་དམར་དམར་ཐམས་ཅད་ལ་གྲྭ་པ་ཞེས་ངོས་ལེན་མི་བྱེད་ཅིང་། རྣམ་པ་དག་པའི་དགེ་འདུན་གྱིས་ནི་ཚུལ་ཁྲིམས་ལ་རང་ཉིད་ཀྱི་མིག་འབྲས་བཞིན་དུ་སྲུང་ཞིང་ཆོས་དང་འཇིག་རྟེན་ཀུན་ནས་གཞན་ལ་འཚེ་བའི་སྤྱོད་པ་མི་འཛིན་པ་ཡིན་པར་ཡིད་ཆེས་རྙེད་ནས་སྐྱབས་སུ་འཛིན་པ་དང་། གྲྭ་པའི་ཕྱི་ཚུལ་ལ་ཁ་གཡར་ནས་བརྐུ་ཇག་སོགས་བྱེད་པ་རྣམས་ནི་རང་རིགས་ཀྱི་ཆོས་དང་རིག་གཞུང་ཀུན་ལ་དུག་འདྲེན་པའི་བསྟན་དགྲ་ལག་དམར་ཡིན་པ་དང་། སྡོམ་གསུམ་མ་མནོས་ཤིང་དགེ་སྡིག་མ་འབྱེད་པར་འཇིག་རྟེན་ཆོས་བརྒྱད་ཀྱིས་སྨྱོན་པ་དག་ནི་ལུས་ལ་སྟོན་པའི་ན་བཟས་གཡོགས་ཀྱང་དོན་དུ་གྲྭ་པའི་མཚན་ཉིད་མི་ལྡན་པ་ཡིན་པ་སོགས་དབྱེ་བ་གསལ་པོར་ངེས་ནས་བླང་དོར་བྱས་ན། རང་ཉིད་ཀྱི་དད་པའི་སེམས་ལ་དྲི་མ་མི་འབྱུང་བ་དང་། དགེ་འདུན་ལ་ལོག་ལྟ་མི་ཤོར་བ། དགེ་བའི་ལས་ལ་འབྲས་བུ་ཆེ་བ་སོགས་ཡོན་ཏན་ལྡན་པ་མ་ཟད། སངས་རྒྱས་བསྟན་པ་གཙང་དག་ཡུན་རིང་དུ་གནས་པ་དང་། རང་མི་རིགས་ཀྱི་རིག་གནས་དང་ཚེ་སྲོག་རིང་དུ་བསྲིང་པ་བཅས་ལའང་ཕན་ཐོགས་ཆེ་བའི་གཞི་གྲུབ་བོ། །
ལན། འཚོ་བའི་ཁྲོད་མིའི་བདེ་སྡུག་ལ་ཕལ་ཆེར་ལུས་ཚོར་ལ་བརྟེན་ནས་བྱུང་བ་ཞིག་དང་ཡིད་སེམས་ལ་བརྟེན་ནས་བྱུང་བ་གཉིས་ཡོད། དེ་གཉིས་ལས་སེམས་ལ་བརྟེན་ནས་བྱུང་བའི་བདེ་སྡུག་ནི་ལུས་ཚོར་ལ་བརྟེན་ནས་བྱུང་བའི་བདེ་སྡུག་ལས་གལ་ཆེ་བ་ཡིན། རྒྱུ་མཚན་ནི་སེམས་ཀྱི་བདེ་སྡུག་གིས་ལུས་ཀྱི་བདེ་སྡུག་ཟིལ་གྱིས་གནོན་ཐུབ་པ་དང་། ལུས་ཀྱི་བདེ་སྡུག་གིས་སེམས་ཀྱི་བདེ་སྡུག་ཟིལ་གྱིས་གནོན་མི་ཐུབ་པས་སོ། །དེ་ལྟ་ཡིན་སྟེ་དཔེར་ན། ང་ཚོའི་སེམས་ནང་གི་དམིགས་ཡུལ་ཞིག་འགྲུབ་པའི་ཆེད་དུ་ལུས་པོས་དཀའ་ངལ་ཆེན་པོ་དང་དུ་བླང་ནུས་མོད། འོན་ཀྱང་ནང་གི་བསམ་བློ་འཁྲུགས་ནས་སྡུག་བསྔལ་བྱུང་བ་དེ། ཕྱི་དངོས་པོའི་མཐུན་རྐྱེན་ཅི་འདྲ་ལེགས་པ་ཡོད་པས་ཀྱང་སེལ་མི་ཐུབ་པ་ལྟ་བུ་ཡིན། དེ་བཞིན་ལུས་ཀྱི་སྡུག་བསྔལ་སེལ་བ་དང་བདེ་བ་སྐྲུན་པར་ཕྱི་དངོས་པོའི་འཕེལ་རྒྱས་ཀྱི་སྟེང་ནས་སྒྲུབ་བཞིན་ཡོད་པ་སྟེ། དཔེར་ན་བཟའ་གྱོན་ཕོངས་པ་དང་།ཚ་གྲང་མི་རན་པ། ན་ཚ་བྱུང་བ་ལྟ་བུའི་སྡུག་བསྔལ་བྱུང་ན་དངུལ་གྱིས་མཐུན་རྐྱེན་སྐྲུན་པ་དང་སྨན་བཅོས་བྱེད་ཐུབ་ལ། ཟ་བཏུང་དང་གནས་ཁང་ཁོར་ཡུག་བཟང་པོས་ལུས་པོ་བདེ་ཐང་ཡོང་བ། མཐུན་རྐྱེན་སྣ་ཚོགས་འཛོམས་པས་མིའི་འཚོ་བ་དང་ལས་ཀ་སྟབས་བདེར་འགྲོ་བ། དཀའ་ངལ་དང་། འགལ་རྐྱེན། སྡུག་བསྔལ་སོགས་སེལ་བཞིན་ཡོད་པ་ལྟ་བུ་ཡིན་པམིའི་རིགས་ལ་ཕྱི་དངོས་པོའི་འཕེལ་རྒྱས་ནི་ངེས་པར་དུ་དགོས་པ་ཡིན།འོན་ཀྱང་ནང་སེམས་ཀྱི་སྡུག་བསྔལ་ནི་ནང་སེམས་ཀྱི་བསམ་བློ་གཏོང་ཕྱོགས་ལ་བརྟེན་ནས་སེལ་བ་ལས་ཕྱིའི་དངོས་པོ་ཡར་རྒྱས་སོང་བའི་དབང་གིས་སེལ་མི་ཐུབ་པ་དེང་སང་ཧ་ཅང་གསལ་པོར་མངོན་ཡོད།དཔེར་ན། དེང་སང་འཛམ་བུ་གླིང་དུ་དངོས་པོའི་རྒྱུ་ནོར་ཧ་ཅང་ཕྱུག་པའི་མི་ཚོའི་གྲལ་ན་ནང་སེམས་པ་འཁྲུགས་ནས་སེམས་མི་སྐྱིད་པ་བྱུང་སྐབས།མི་ཚེའི་འཚོ་བ་མི་སྐྱིད་ཅིང་སྡུག་བསྔལ་ཧ་ཅང་ཆེན་པོར་འགྱུར་པ་དང་།ནོར་དང་ལོངས་སྤྱོད་ཇི་ལྟར་ཆེ་བས་ཀྱང་སེམས་ཀྱི་སྡུག་བསྔལ་སེལ་ཐབས་མེད་པ་མཐར་འུ་ཐུག་ནས་རང་སྲོག་གཅོད་མཁན་ཡང་མང་པོ་བྱུང་དང་འབྱུང་བཞིན་ཡོད་པ་ལྟ་བུ་སྟེ། ཉེ་ཆར་རྒྱལ་སྤྱིའི་འབྲེལ་ཡོད་ཁག་གིས་སྡོམ་རྩིས་བྱས་པ་ན་ལོ་རེ་ལ་ས་སྒང་ཁྱོན་ཡོངས་སུ་རང་སྲོག་ལྕེབས་མཁན་གྱི་མི་གྲངས་ཁྲི་སུམ་བརྒྱར་ཟིན་པ་ཤེས། ཀྲུང་གོར་ལོ་རེར་རང་སྲོག་ལྕེབས་པའི་མི་གྲངས་ཁྲི་༢༨དང་ཚེག་༧་ཟིན་ལ། ལོ་རེར་རང་སྲོག་ལྕེབས་པའི་ལས་ལ་ཞུགས་པའི་མི་གྲངས་ཁྲི་༢༠༠ཡོད་པ་བཤད་པས།ཧ་ལམ་སྐར་མ་གཉིས་རེ་རང་སྲོག་ལྕེབས་པ་རེ་ཡོང་བཞིན་ཡོད། དེ་དག་ཕལ་མོ་ཆེར་དཔལ་འབྱོར་གྱི་ཐད་ནས་དཀའ་ངལ་ཅི་ཡང་མེད་ལ་སྟོབས་འབྱོར་ཤིན་ཏུ་ཆེ་བའང་མི་ཉུང་བ་ཡོད། མདོར་ན་འབྱོར་ལྡན་ཚོ་ཡང་མཐུན་རྐྱེན་འཛོམས་པའི་དབང་གིས་སེམས་མཐའ་གཅིག་ཏུ་སྐྱིད་པོ་ཡིན་པ་སུ་ཡང་མེད།དེ་བཞིན་རྒྱུ་ཡོད་ཚོ་སྐབས་འགར་དབུལ་པོ་མིའི་མདུན་ན་ང་ལ་རྒྱུ་ནོར་ཡོད། ང་ནི་ཕྱུག་པོ་ཡིན། བཟའ་གྱོན་ལ་སེམས་ཁྲལ་མི་དགོས་བསམ་པའི་ང་རྒྱལ་ལྟ་བུ་རེ་སྐྱེ་སྲིད་ཀྱང་། དངོས་པོ་འཕེལ་རྒྱས་འགྲོ་བས་སེམས་ལ་ཆོག་ཤེས་མེད་པར་གྱུར། ཆོག་ཤེས་མེད་པས་འདོད་པ་མི་བསྐང་ནས་དུས་རྒྱུན་དུ་ཕྲག་དོག་དང་འགྲན་སེམས། ཡིད་མི་ཚིམ་པའི་སྡུག་བསྔལ་མང་པོ་འཕྲད་བཞིན་ཡོད་པས། ཕྱིའི་དངོས་པོའི་ཡར་རྒྱས་དང་།དངུལ་ནོར་རྫས་ཁོ་ནས་ནང་བསམ་བློར་བདེ་སྐྱིད་ཡོང་མི་ཐུབ་པ་སྟེ་སེམས་མི་སྐྱིད་པ་བྱུང་བ་དེ་དངུལ་བེད་སྤྱོད་ནས་ཞི་བ་བྱེད་པ་དང་མེད་པ་བྱེད་མི་ཐུབ་པ་མ་ཟད། ལྡོག་ཏུ་བསམ་བློའི་བྱང་ཚད་ཀྱིས་མ་འདང་བ་ཡིན་ན་དཔལ་འབྱོར་འཕེལ་རྒྱས་སོང་བས་མི་དང་མིའི་རིགས་ཀྱི་ལུས་སེམས་ཀུན་ལ་སྡུག་བསྔལ་སྤྲོད་པ་ཡང་མང་པོ་ཡོད། དཔེར་ན། ཨ་རིའི་ཀན་ལུའོ་ཕུ་ཞེས་པས་བརྟག་དཔྱོད་བྱས་པ་ན། སྡོམ་སྐོར་བརྒྱར་གཏན་འཁེལ་བྱས་ནས་རྩིས་ན། ཀྲུང་གོའི་འཛད་སྤྱོད་པའི་བདེ་སྐྱིད་ཀྱི་རྟེན་གྲངས་ནི༡༩༩༧ལོའི་སྐར༧༡ནས་༢༠༠༤ལོའི་སྐར༦༨བར་མར་ཆག་པར་མཐོང་། དེ་ལས་ལོ་བཅུར་དཔལ་འབྱོར་འཕེལ་རྒྱས་ཧ་ལས་པ་བྱུང་ཡང་མི་ཚོའི་བདེ་བའི་སྣང་བ་མར་ཇེ་ཉུང་དུ་སོང་ཡོད་པར་ཤེས། འོ་ན་ནང་བསམ་བློའི་བདེ་སྐྱིད་ཇི་ལྟར་ཡོང་དགོས་ཤེ་ན། བསམ་བློའི་གཏོང་ཕྱོགས་དེ་ཉིད་ཁོ་ནའི་སྟེང་ནས་སྒྲུབ་དགོས། སྟོན་པ་བཅོམ་ལྡན་འདས་ཀྱིས་གསུངས་པའི་ཟབ་རྒྱས་ཀྱི་དོན་རྣམས་ནི་མིའི་བློ་གྲོས་ཀྱིས་མུ་མཐའ་མེད་པར་བསམ་བློ་གཏོང་རྒྱུ་ཡོད་པས་དེང་སང་མི་རྣམས་ལ་དཀའ་ངལ་འཕྲད་ཚེ་སེམས་ལ་བདེ་ཚོར་སྦྱིན་མཁན་ཞིག་ཏུ་གྱུར་དང་འགྱུར་ཡོད།
ལན། དེང་སང་ས་ཆ་མི་ཉུང་བ་ན་བྱིས་པ་ཆུང་ངུ་ཚོས་འུར་སྒྲ་རྒྱག་པས་ཆོས་འཆད་སར་ཡོང་མི་བཅུག་པ་དང་ཁྱིམ་མིས་ཁྲིད་མི་ཆོག་པའི་ལུགས་སྲོལ་བཙུགས་ཡོད་འདུག སྤྱིར་འཇིག་རྟེན་ན་ཆོས་ལུགས་དང་ཆོས་མ་ཡིན་པའི་རིག་གནས་ཐམས་ཅད་མི་རབས་སྔོན་མས་མི་རབས་རྗེས་མར་བསླབས་ནས་རྒྱུན་མཐུད་དགོས་པ་རེད། དེ་གཉིས་བར་གྱི་རྒྱུད་མཐུད་བྱེད་མཁན་ནི་སློབ་གསོ་རེད། སློབ་གསོ་རིག་པའི་ཐད་ནས་བལྟས་ན་མི་ཞིག་གི་རྒྱུད་ལ་རིག་གནས་གང་ཞིག་སྐྱེ་བར་བྱིས་པ་ཆུང་ངུའི་དུས་ནས་རིག་གནས་དེའི་ས་བོན་འདེབས་པ་ནི་ཞིང་ལ་དཔྱིད་དུས་ས་བོན་འདེབས་པ་བཞིན་ཤིན་ཏུ་གལ་ཆེ་བ་ཡིན། བྱིས་པ་ཆུང་དུས་ས་བོན་འདེབས་ཐུབ་ན་ཕྱིས་ལོ་ན་སོན་རྗེས་འབྲས་བུ་འབྱུང་ངེས་ལ། ཆུང་དུས་ས་བོན་འདེབས་པའི་གོ་སྐབས་ཤོར་ན་དབྱར་གཞུང་དུ་ས་བོན་བཏབ་སྟེ་སྟོན་ཀར་འབྲས་བུ་འདོད་པ་དང་འདྲ། རྒྱུ་མཚན་ནི་བྱིས་པའི་དུས་སུ་འཇིག་རྟེན་གྱི་བྱ་དངོས་ཐམས་ཅད་ལ་མཚར་སྣང་ཆེ་བ་ལྡན་པས་ཁོ་ཚོར་ཅི་དང་འཕྲད་ན་གང་དང་ཐུག་ན་རང་ཤུགས་ཀྱིས་སློབ་གསོ་ཐེབས་པ་དང་བག་ཆགས་ཟབ་པོ་འཇགས་སྲིད། བག་ཆགས་དེ་མ་འོངས་པ་ལོ་ན་སོན་དུས་དད་པའི་མྱུ་གུ་རྒྱས་པའི་ས་བོན་ཡིན་ལ། ཆུང་དུས་ཀྱི་ས་བོན་དེ་དང་བྲལ་ན་ལོ་ན་སོན་རྗེས་ཤིན་ཏུ་གསོ་སྐྱོང་བྱེད་དཀའ་བ་ཡིན།དེར་བརྟེན་བྱིས་པ་དག་བཀའ་ཆོས་ཕྱི་རོལ་དུ་བཀག་ན་གནས་སྐབས་ཚོགས་སུ་སོས་དལ་བ་ལྟར་སྣང་ཡང་དོན་དུ་སངས་རྒྱས་ཀྱི་བསྟན་པའི་རྒྱུན་ཆད་པའི་ཉེན་ཁ་བཟོ་བཞིན་ཡོད་པས་ཡོན་བདག་ཚོས་བྱིས་པ་དག་བཀའ་ཆོས་འོག་ཏུ་ཡོང་བར་དགའ་བསུ་བྱེད་དགོས་པ་མ་ཚད། ཕ་མ་དག་གིས་བྱིས་པ་བཀའ་ཆོས་སུ་ཞུགས་པའི་སྐུལ་སློང་གཏོང་བ་འོས། རྒན་འཁོགས་ཚོས་ཆོས་ཉན་པ་ནི་ཕྱི་མའི་ཆེད་ཙམ་ཡིན་ན་བྱིས་པ་ཚོར་ཆོས་དོན་གོ་བ་སྤྲོད་པ་ནི་སངས་རྒྱས་ཀྱི་ཆོས་འཇིག་རྟེན་ན་རྒྱུན་རིང་གནས་པའི་ཐབས་ལམ་ཉག་གཅིག་ཡིན་པས་ཀྱང་ངོ་།།
ལན། ཚད་མས་ཐ་དད་པའི་ཆོས་གཉིས་འགལ་བ་ཡིན་མིན་ནི་གཞི་མཐུན་ཡོད་མེད་ལ་ལྟོས་པ་དང་། ཕྱིའི་རྣམ་པ་དང་། བར་གྱི་ཁྱད་ཆོས། ནང་གི་ངོ་བོ་བཅས་རིམ་པ་གསུམ་དུ་ཕྱེ་ནས་བྱ་དངོས་ལ་ངོས་འཛིན་བྱེད་པ་ནི་ཚན་རིག་གི་ཡོངས་ཁྱབ་ཀྱི་ཐབས་ལམ་ཞིག་ཡིན། བྱ་དངོས་མི་འདྲ་བ་གཉིས་ཀྱི་ཕྱིའི་རྣམ་པ་དང་བར་གྱི་ཁྱད་ཆོས་སོ་སོར་ཡོད་པ་ཙམ་གྱིས་འགལ་བ་ཡིན་པར་གསལ་བར་བྱེད་མི་ནུས་པས། ངོ་བོའི་ཐད་དུ་ཚ་གྲང་ལྟ་བུའི་གནོད་བྱ་གནོད་བྱེད་དུ་སོང་ཡོད་མེད་དང་། དེའང་མཁས་པ་སུའི་ལྟ་བ་ཡིན་མིན་དང་། གྲུབ་མཐའ་གང་གི་ཕྱོགས་སུ་ལངས་མིན་ཙམ་གྱིས་མི་ཆོག་པར་བྱ་དངོས་རང་ངོས་མངོན་པར་གསལ་བའི་ཆོས་ཉིད་ལ་བལྟ་དགོས། དེར་བརྟེན་ཚན་རིག་དང་ནང་ཆོས་འགལ་བ་ཡིན་མིན་ནི་སོ་སོའི་རང་ངོས་ནས་ངོ་བོའི་གཞི་མཐུན་ཡོད་མེད་ལ་བལྟས་ན་ཤེས།འཇིག་རྟེན་ན་ས་ཆ་སོ་སོ་ནས་དར་བའི་ཆོས་ལུགས་སྣ་ཁ་མི་འདྲ་བ་ཧ་ཅང་མང་པོ་ཞིག་ཡོད་ཅིང་། ལ་ལ་ནི་ལོ་ངོ་བརྒྱ་ཕྲག་ཙམ་ལས་ལོ་རྒྱུས་མེད་པའི་གསར་དུ་དར་བ་དང་། འགའ་རེ་ནི་ལོ་ངོ་སྟོང་སོ་དུ་མའི་ལོ་རྒྱུས་ཡོད།དེ་དག་ལ་སྤྱིར་བཏང་དུ་རྟག་པ་རང་བྱུང་གི་འཇིག་རྟེན་བཀོད་པ་པོ་ཡོད་པར་འདོད་པ་ཞིག་དང་། རྟག་པ་རང་བྱུང་གི་འཇིག་རྟེན་བཀོད་པ་པོ་མེད་པར་འདོད་པའི་རིགས་གཉིས་ཡོད། འདོད་པ་སྔ་མ་ཚོས་འཇིག་རྟེན་གྱི་སྣོད་བཅུད་ཚང་མ་འཇིག་རྟེན་བཀོད་པ་པོས་བསྐྲུན་ཡོང་བ་ཡིན་ལ།འཇིག་རྟེན་བཀོད་པོར་དད་པ་བྱེད་ཅིང་དེའི་བཀའ་བཞིན་བསྒྲུབ་ན་བདེ་སྐྱིད་ཐོབ་པར་ཡིད་ཆེས་བྱས། སངས་རྒྱས་ཆོས་ལུགས་ནི་ཐོག་མར་རྒྱ་གར་ནས་དར་ཞིང་འཇིག་རྟེན་བཀོད་པོ་མེད་པར་འདོད་པའི་གྲས་སུ་ཡིན་ལ་ལོ་ངོ་ཉིས་སྟོང་ལྔ་བརྒྱ་ནས་སུམ་སྟོང་བར་གྱི་ལོ་རྒྱུས་ཡོད། དེང་རབས་ཚན་རིག་ནི་ཐོག་མར་ནུབ་ཕྱོགས་ནས་དར་ཞིང་ད་བར་ལོ་ངོ་སུམ་བརྒྱ་ཡན་མན་གྱི་ལོ་རྒྱུས་ལྡན་ལ། འཇིག་རྟེན་བཀོད་པ་པོར་རྟག་པ་རང་བྱུང་གི་སྐྱེས་བུ་ཞིག་མེད་པར་འདོད། དེ་བས་འཇིག་རྟེན་བཀོད་པ་པོར་རྟག་པ་རང་བྱུང་གི་སྐྱེས་བུ་ཡོད་པ་འདོད་པའི་ཆོས་ལུགས་ཆེན་པོ་དུ་མ་དར་ནས་ལོ་ངོ་སྟོང་ཕྲག་སོང་བའི་ནུབ་ཕྱོགས་སུ་ཆོས་ལུགས་དང་ཚན་རིག་གཉིས་ཆུ་དང་མེ་ལྟ་བུའི་འགལ་བར་གྱུར་ཞིང་། ལོ་རྒྱུས་སུ་ཁྱོད་ཤི་ང་གསོན་གྱི་འཐབ་རྩོད་མང་པོ་བརྒྱུད་མྱོང་། དོན་དུའང་གཞི་རྩའི་ལྟ་བའི་ཆ་ནས་ཁྱོད་ཤི་ང་གསོན་གྱི་འགལ་བར་གནས་ཡོད། དེའི་རྐྱེན་གྱིས་དེང་སང་ཡང་འཇིག་རྟེན་གྱི་ཡུལ་གྲུ་ཀུན་ན་ནུབ་ཕྱོགས་པའི་སྔ་རབས་ཀྱི་བསམ་བློ་ཁོ་ན་ལ་རྗེས་སྙེག་བྱེད་མཁན་གྱི་སྐྱེ་བོ་དག་གིས་ཚན་རིག་ཟེར་ན་ཆོས་ལུགས་ཀྱི་དགྲ་བོ་དང་ཆོས་ལུགས་ཟེར་ན་ཚན་རིག་འཕེལ་རྒྱས་ཀྱི་བཀག་རྡོ་ཡིན་པར་སྣང་གིན་ཡོད། འཇིག་རྟེན་བཀོད་པ་པོར་རྟག་པ་རང་བྱུང་གི་སྐྱེས་བུ་མེད་པ་འདོད་པའི་ཆོས་ལུགས་ནང་གི་ཆོས་ལུགས་ཕལ་མོ་ཆེས་ཆོས་དང་གང་ཟག་ཐམས་ཅད་ཀྱི་ཕུང་པོ་ལ་དབང་སྒྱུར་མཁན་དུ་ཕུང་པོ་ལ་མ་ལྟོས་པའི་རྟག་གཅིག་རང་དབང་ཅན་གྱི་བདག་རང་རྐྱ་བ་ཞིག་ཡོད་པར་འདོད་ཀྱང་། དེ་ལས་ནང་པ་སངས་རྒྱས་པས་དམིགས་བསལ་དུ་ཕུང་པོ་ལ་དབང་སྒྱུར་མཁན་དེ་ལྟ་བུའི་བདག་རང་བཙན་པ་དང་རང་རྐྱ་བ་རྗེ་བོ་ལྟ་བུ་ཞིག་མེད་པར་འདོད། ཚན་རིག་པས་དུས་རབས་བཅོ་བརྒྱད་པའི་ཡན་ལ་འཇིག་རྟེན་གྱི་ཆོས་ཐམས་ཅད་ནི་ས་ཅན་གྱི་རྒྱུ་རྫས་ལས་གྲུབ་ཅིང་། རྒྱུ་རྫས་དེ་དག་ཀྱང་རིགས་མཐུན་པའི་མ་རྡུལ་ལས་གྲུབ། མ་རྡུལ་ནི་རྒྱུ་དང་རྐྱེན་གཞན་ལས་མ་གྲུབ་པའི་རྟག་གཅིག་རང་དབང་ཅན་ཞིག་ཡིན་ཞེས་དང་། དེ་བཞིན་དུས་ཚོད་དང་བར་སྣང་དག་ཀྱང་ལྟོས་མེད་རང་རྐྱ་བ་ཡིན་པ་དང་། སེམས་དང་དངོས་གཟུགས་གཉིས་ཀྱང་ཐ་དད་འབྲེལ་མེད་ཡིན་པ། ཕྱིའི་ཆོས་ཀྱི་གཟུགས་དང་ནུས་པ་གཉིས་གཞི་ཐ་དད་ཅིང་ནམ་ཡང་མི་འཇིག་པའི་རྟག་པ་ཡིན་པ་སོགས་མདོར་ན་ཕུང་པོ་དག་ལ་དབང་སྒྱུར་མཁན་གྱི་བདག་རང་རྐྱ་བ་ཞིག་ཡོད་པར་འདོད་སྟབས་ནང་ཆོས་ཀྱི་ལྟ་བ་དང་འགལ་བར་བྱུང་། འོན་ཀྱང་༡༩༠༥ལོར་ཚན་རིག་གི་ཕ་བོ་ཨིན་སི་ཐེན༼EINSTEIN༽གྱིསE=mc༼Eཡིས་ནུས་པ་དང་། Mཡིས་དངོས་གཟུགས།Cཡིས་འོད་ཀྱི་འགྲོས་ཚད་བཅས་མཚོན།༽སྤྱི་འགྲོས་ཀྱིས་དངོས་གཟུགས་ནི་གཟུགས་མིན་གྱི་ནུས་པར་འགྱུར་ཆོག་ཅིང་དངོས་རྫས་ཤིན་ཏུ་ཆུང་བ་ཞིག་དེ་ཤིན་ཏུ་ཆེ་བའི་ནུས་པར་འགྱུར་ཆོག་པའི་ལྟ་བ་བསྟན། ཁོང་གིས་ལྟོས་བཅས་སྨྲ་བ་ལས་བར་སྣང་ནི་ལྟོས་མེད་རང་རྐྱ་བ་མ་ཡིན་ལ་དངོས་གཟུགས་གནས་པ་ལ་བརྟེན་ནས་འགྱུར་བ་དང་། དུས་ཚོད་ཀྱང་ལྟོས་མེད་རང་རྐྱ་བ་མ་ཡིན་ལ་འགྲོས་ཚད་དང་བསྟུན་ནས་འགྱུར་བ་སྟེ། མི་རྣམས་གལ་ཏེ་སྐར་ཆ་རེར་སྤྱི་ལེ་ཁྲི་སུམ་ཅུའི་ལྡབ་འགྱུར་གྱི་འགྲོས་ཚད་ཀྱིས་འགུལ་སྐྱོད་བྱས་ཐུབ་ན་ལོ་ངོ་སྟོང་གི་སྔོན་གྱི་ལོ་རྒྱུས་རྣམས་ལྡོག་སྟེ་མཐོང་ཐུབ་པའི་ལུང་བསྟན་པ་མ་ཟད། དེའི་ཡན་མི་ཚོས་ལོ་ངོ་བརྒྱ་ཕྲག་རིང་དུ་འཇིག་རྟེན་གྱི་མཐར་ཐུག་གནས་ལུགས་ལྟ་བུར་ངོས་འཛིན་པའི་ཉིའུ་ཏུན་གྱི་ཀུན་ལྡན་འགུགས་ཤུགས་གཏན་སྲོལ་དག་བཅོས་བྱས། ༡༩༡༣ལོར་པའོ་ཨེར༼BOYLE༽གྱིས་མ་རྡུལ་ཡང་རྟག་གཅིག་བརྟན་པ་མ་ཡིན་པར་གློག་རྡུལ་དང་མ་རྡུལ་སྙིང་པོ་ལས་གྲུབ་པ་ཤེས་པ་དང་། ཧྥ་ར་ཏིང་༼FARADAY༽གིས་མ་རྡུལ་གྱི་དབྱིབས་ལ་ཞིབ་བརྗོད་བྱས་ནས་དངོརྣམས་ཕན་ཚུན་ཤུགས་རྐྱེན་ཐེབས་ཤིང་ལྟོས་བཅས་སུ་གནས་པ་གསལ་བཤད་བྱས། འཛམ་གླིང་དམག་འཁྲུག་གཉིས་པར་ཨ་རུས་ཉི་ཧོང་ལ་མ་རྡུལ་མཚོན་ཆ་འཕངས་པས་ཨིན་སི་ཐེན༼EINSTEIN༽ གྱི་ལྟ་བ་ལག་ལེན་ཐོག་ནས་ར་སྤྲོད་བྱས།དེ་ལྟར་དུས་རབས་བཅུ་དགུ་པའི་ནང་དུ་ཚན་རིག་གི་གྲུབ་འབྲས་རླབས་ཆེན་པོ་གཅིག་རྗེས་གཉིས་མཐུན་དུ་བྱུང་བས་ཚན་རིག་པའི་ཆོས་ཐམས་ཅད་ལ་རང་རྐྱ་ཐུབ་པའི་བདག་ཡོད་པའི་ལྟ་བ་རང་བརླག་ཏུ་བཏང་། རྗེས་སུ་དབྱིན་ཇིའི་ཚན་རིག་པས་ནུས་པ་གང་ཞིག་དེ་དངོས་པོ་གང་ཞིག་ཏུ་འགྱུར་བ་དང་འགྱུར་ཚུལ་གང་འདྲ་ཡིན་པ་སོགས་ཞིབ་ཕྲར་མ་ཤེས་ཀྱང་ནུས་པའང་དངོས་གཟུགས་སུ་འགྱུར་ཐུབ་པར་ར་འཕྲོད། ད་ལྟར་ཚན་རིག་གིས་མ་རྡུལ་དང་གློག་རྡུལ་ལས་ཀྱང་ཞིབ་པའི་བར་རྡུལ་དང་། རྒྱུ་རྡུལ། གྱེས་རྡུལ་སོགས་ནས་ཁཱར་ཁུའི་བར་གྱི་རྡུལ་ཕྲན་མཐོང་ཟིན་པ་མ་ཟད་ཁཱར་ཁུ་ཡང་རང་རྐྱ་བའི་རྡུལ་ཕྲན་མ་ཡིན་པར་ཆ་ཤས་ལས་གྲུབ་པ་དང་། གཟུགས་ཀྱི་ཕྲ་མཐོང་རྡུལ་ཕྲན་ཐམས་ཅད་ལ་མུ་མེད་པར་ཆ་ཤས་དབྱེ་ཆོག་པའི་བདེན་དཔང་རྙེད། གཞན་ཡང་དུས་ཚོད་ཀྱི་དོན་སྤྱི་མེད་ན་འགུལ་སྐྱོད་ཀྱི་དོན་སྤྱི་མེད། དེ་མེད་ན་ཤུགས་ཀྱི་དོན་སྤྱི་མེད།དེ་མེད་ན་ནུས་ཚད་ཀྱི་དོན་སྤྱི་མེད། འགུལ་སྐྱོད་དང་ནུས་ཚད་ཀྱི་དོན་སྤྱི་མེད་ན་མི་རྣམས་ཀྱིས་དངོས་པོའི་འཇིག་རྟེན་ཞིག་དྲན་ཡང་མི་ཐུབ་ལ་དུས་ཚོད་དང་འགུལ་ཤུགས་སོགས་ཀྱང་ཕན་ཚུན་ལ་ལྟོས་པའི་ཆོས་ཡིན་པ་ལས་ལྟོས་མེད་དུ་གནས་པ་མ་ཡིན་པ། ནུས་པ་དང་དངོས་གཟུགས་ཕན་ཚུན་འགྱུར་རེས་འགྲོ་བ། དངོས་གཟུགས་དང་དུས་ཚོད།བར་སྣང་བཅས་ཀྱི་བར་ལ་ལྟོས་བཅས་ཀྱི་འབྲེལ་བ་ཡོད་པ། དུས་ཚོད་དང་བར་སྣང་དག་ནི་སེམས་དང་དངོས་གཟུགས་ཀྱི་འབྲེལ་བ་ཡིན་པ་སོགས་རེ་རེ་བཞིན་ར་འཕྲོད། དེ་དག་ཐམས་ཅད་ཀྱང་ནང་པའི་ཆོས་ཐམས་ཅད་རྒྱུ་རྐྱེན་ལ་བརྟེན་ནས་བྱུང་ཞིང་རང་བཞིན་གྱིས་མ་གྲུབ་པའི་སྣང་སྟོང་འགལ་མེད་ཀྱི་དབུ་མ་པའི་བདག་མེད་ལྟ་བའི་རྗེས་སུ་ཕྱོགས་པར་བྱུང་སྟབས་ཚན་རིག་མཁས་དབང་ཕྱི་རབས་པ་ཚོས་ནང་པའི་ཆོས་ནི་དམིགས་བསལ་གྱི་ཚན་རིག་ཅིག་ཏེ། དེང་རབས་ཚན་རིག་གིས་ནང་ཆོས་སུ་བསྟན་པའི་གནས་ལུགས་ཁག་ཅིག་ལ་འགྲེལ་བཤད་བྱེད་ཐུབ་ཀྱང་། ད་དུང་ཁག་ཅིག་ཚན་རིག་གི་ཁྱབ་ཁོངས་ལས་འདས་པ་འདུག་ཅེས་རང་ངོས་ནས་ཁས་ལེན་བྱས་པས།ཚན་རིག་གི་ཕ་བོ་ཨིན་སི་ཐེན་ཉིད་ཀྱིས་ཞལ་སྔ་ནས་མ་འོངས་པ་ན་གལ་ཏེ་ཚན་རིག་དང་མཉམ་དུ་འགྲོ་བའི་ཆོས་ལུགས་ཤིག་ཡོད་པར་འགྱུར་ན། དེ་ནི་སངས་རྒྱས་ཆོས་ལུགས་ཡིན་ངེས་ཞེས་གསུང་དབྱངས་ཤོར་བ་ཡང་ཉིད་ཀྱི་ལྟོས་བཅས་སྨྲ་བའི་རིག་གཞུང་བཞིན་དུ་མ་འོངས་རྒྱང་མཐོང་གི་ལུང་བསྟན་ཡིན་པར་ར་སྤྲོད་དོ། ། དེ་ལྟར་མ་རྡུལ་ཁ་གྱེས་བྱུང་བ་དང་། ལྟོས་བཅས་སྨྲ་བའི་རིག་གཞུང་། ཚད་བཞི་བར་སྣང་གི་འཇིག་རྟེན་ཁམས་ཀྱི་ལྟ་བ་སོགས་ཚན་རིག་གི་འཕེལ་རྒྱས་ཀྱིས་འཇིག་རྟེན་ལྷས་བསྐྲུན་པའི་རྩ་བའི་རང་ལུགས་ལ་གཞི་རྩ་ནས་སྒུལ་དཀྱོག་ཐེབས་པས་ཚན་རིག་གི་གྲུབ་འབྲས་རེ་རེ་དེ་འཛམ་གླིང་གི་ཆོས་ལུགས་ཕལ་མོ་ཆེའི་མགོ་ཐོག་ཏུ་ལྷུང་བའི་རྡུལ་ཕྲན་མཚོན་ཆ་རེ་རེར་གྱུར་ཀྱང་། སངས་རྒྱས་པ་ལ་བཤད་ན་དེ་ལྟར་མ་ཡིན་པར་ལྡོག་ཏུ་ནང་པའི་རིག་གཞུང་ལས་བཏོན་པའི་གནས་ལུགས་དག་ལ་ནུས་ཤུགས་ལྡན་ས་ཐད་ཀའི་ར་སྤྲོད་རེ་རེར་གྱུར་དང་འགྱུར་བཞིན་ཡོད།༼ནང་པའི་ཆོས་ལ་སློབ་སྦྱོང་བྱེད་པའི་ཚན་རིག་པ་ཚོའི་གསུང་།༽ ད་དུང་དེང་རབས་ཚན་རིག་དང་ནང་པའི་ཆོས་གཉིས་འདྲ་ས་ཞིག་ལ། ཚན་རིག་གིས་བཙལ་བྱའི་གཞི་ཚད་ངེས་ཅན་ལས་མེད་ཀྱང་།གཞི་དེའི་ནང་ནས་བདེན་པ་འཚོལ་བཞིན་ཡོད་པ་དང་། སངས་རྒྱས་པས་ཀྱང་རིགས་པའི་སྒོ་བཞིའི་ཐོག་ནས་བདེན་པ་འཚོལ་བཞིན་ཡོད་པ་དེ་ཡིན། དེར་བརྟེན་ཚན་རིག་གིས་གཙོ་བོར་ཡོད་པར་སྒྲུབ་པ་ལྟ་བུ་ཡིན་ཞིང་། དངོས་གནས་དྲང་གནས་བློ་གཟུ་བོར་གནས་པའི་ཚན་རིག་པ་དག་གིས་ཐབས་ཤེས་གཅིག་གི་ཐོག་ནས་སུས་ཀྱང་ཤེས་ཐུབ་པ་ཞིག་བྱུང་ན། དེ་ཡོད་ཅེས་ཐག་གཅོད་པ་དང་།དེ་ལས་འདས་པའི་ཆོས་དཔེར་ན་རྣམ་ཤེས་ལྟ་བུ་ད་དུང་མ་ཤེས་པའི་ཆ་དེ་དག་ང་ཚོས་ད་དུང་ཤེས་མེད་ཅེས་གང་ཡང་ཡིན་ཆོག་པའི་ཐེ་ཚོམ་དུ་བཞག་པ་ལས་མེད་ཅེས་ཐག་གཅོད་བྱེད་པ་མིན།འོན་ཀྱང་སྒེར་ཚོགས་ཀྱི་དམིགས་ཡུལ་གང་ཞིག་གི་ཆེད་དུ་དང་པོ་ནས་ཡོད་དང་མེད།འགྲིག་དང་མི་འགྲིག་ཅེས་སྔོན་ལ་ཐག་གཅོད་བྱས་རྗེས་གཞི་ནས་ཚན་རིག་གི་རྒྱབ་བསྐྱོར་འཚོལ་བར་བྲེལ་པ་དག་ནི་བློ་གཟུ་བོར་གནས་པ་མ་ཡིན་ལ་གནས་ཚུལ་ཡང་ཐ་དད་རེད།དེ་བཞིན་དུ་ནང་པ་སངས་རྒྱས་པས་བདེན་པ་འཚོལ་བ་ལ་ལུང་དང་རིགས་པ་གཉིས་ལས་རིགས་པ་ལ་གཙོ་བོར་བརྟེན་པས། སྔར་ཚན་རིག་གིས་ར་སྤྲོད་བྱས་ཟིན་པའི་གནས་ཚུལ་གང་ཡིན་པ་ཐམས་ཅད་ཁས་ལེན་བཞིན་ཡོད་ལ་ཁས་ལེན་དགོས་པའང་ཡིན།འོ་ན་ནང་པའི་ཆོས་དང་ཚན་རིག་གཉིས་གཅིག་པ་ཡིན་ནམ་ཞེ་ན། མ་ཡིན་ཏེ།ཚན་རིག་གིས་ཞིབ་འཇུག་བྱ་ཡུལ་ནི་ཕྱིའི་ཆོས་གཅིག་པོ་ཙམ་ལས་ཀྱང་ཕལ་ཆེར་གཟུགས་སྒྲ་གཉིས་དང་། དེ་གཉིས་ཀྱི་ཡན་ལག་འགའ་རེར་ཟད་པ་སྟེ། ང་ཚོ་སོ་སྐྱེས་ཀྱིས་རྟོགས་ཐུབ་པའི་གཟུགས་ཀྱི་རིགས་ལས་ཀྱང་བརྒྱ་ཆའི་ཉི་ཤུ་ཙམ་ལས་འདུས་མེད། ཚན་རིག་པས་ནང་སེམས་དང་ཕྱི་རོལ་གྱི་ཆོས་གཉིས་ཕན་ཚུན་འབྲེལ་བ་མེད་པའི་རང་རྐྱ་བ་ཡིན་ཞིང་།ཕྱི་རོལ་ཆོས་ཀྱི་གནས་ལུགས་ལ་སེམས་ཀྱིས་འགྱུར་བ་གཏོང་མི་ཐུབ་པར་འདོད་པས་ནམ་རྒྱུན་སེམས་ཀྱིས་ཕྱི་རོལ་ཡུལ་ལ་ཞིབ་འཇུག་བྱེད་ཀྱང་ཞིབ་འཇུག་བྱེད་སྤྱོད་སེམས་རང་ཉིད་ཞིབ་འཇུག་བྱ་ཡུལ་དུ་མ་བརྩིས་པར་སྣང་མེད་དུ་བཏང་ཡོད། འདིར་ཁ་ཅིག་གིས་དེང་རབས་ཀྱི་སེམས་ཁམས་རིག་པ་སེམས་ཀྱི་ཞིབ་འཇུག་མ་ཡིན་ནམ་ཞེ་ན་དེ་ནི་སེམས་དེ་ཕྱི་རོལ་ཡུལ་གྱི་དངོས་པོ་ཇི་བཞིན་དུ་བཟུང་ནས་ཞིབ་འཇུག་བྱེད་པ་ཙམ་ལས་མ་འདས་པས་སངས་རྒྱས་པའི་སེམས་ཀྱི་ཞིབ་འཇུག་གི་ཆ་ལའང་སླེབས་མེད་དོ།།ཞིབ་འཇུག་བྱེད་ཐབས་ནི་ལག་ཆ་ལ་བརྟེན་དགོས་ཤིང་།ཞིབ་འཇུག་གི་དམིགས་ཡུལ་དང་འབྲས་བུ་ལ་དངོས་པོ་བྱེ་བྲག་གི་དངོས་ཡོད་གནས་ཚུལ་ཤེས་པའོ། །ནང་གསེས་ལ་རྩིས་དངོས་རྫས་སོགས་ཀྱིས་མཚོན་པའི་རང་བྱུང་ཚན་རིག་དང་། དཔལ་འབྱོར་ཁྲིམས་ལུགས་ལྟ་བུའི་སྤྱི་ཚོགས་ཚན་རིག གཏན་ཚིགས་མཚན་ཉིད་སོགས་ཀྱིས་མཚོན་པའི་བསམ་གཞིགས་ཚན་རིག་བཅས་ཡོད།ཅུང་ཟད་སྟབས་བདེས་བརྗོད་ན་ཚན་རིག་པས་དངོས་གཟུགས་ལ་ཞིབ་འཇུག་བྱེད་པ་ནི་ངས་ཁྱོད་ལ་ཞིབ་འཇུག་བྱེད་པ་ལྟ་བུ་ཡིན་པས། དངོས་ཡོད་གནས་ཚུལ་དུ་ཡིད་སེམས་དང་ཕྱིའི་གཟུགས་ཀྱི་བར་ན་འབྲེལ་བ་ངེས་ཅན་ཡོད་ཀྱང་གཟུགས་དང་གཟུགས་བར་ཀྱི་འབྲེལ་བ་ཙམ་ལས་སེམས་དང་གཟུགས་བར་གྱི་འབྲེལ་བ་ད་དུང་ཤེས་བཞིན་མེད་ལ། སེམས་རང་ཉིད་ལ་ཤེས་རྟོགས་ནི་དེ་ལས་ཀྱང་མེད།སངས་རྒྱས་པས་ཐོག་མར་ཕྱི་རོལ་ཡུལ་གྱི་ཆོས་ལས་ཞིབ་འཇུག་བྱེད་མཁན་རང་ཉིད་ལ་ཞིབ་འཇུག་བྱས་པ་སྟེ་དཔེར་ན་རང་གིས་རང་ལ་ཞིབ་འཇུག་བྱེད་པ་ལྟ་བུའི་སྒོ་ནས་དངོས་པོ་དང་ཤེས་བྱའི་འབྲེལ་བ། སེམས་དང་ཤེས་བྱའི་འབྲེལ་བ། སེམས་དང་སེམས་བྱུང་གི་འབྲེལ་བ། སེམས་དང་དངོས་པོའི་འབྲེལ་བ། སེམས་དང་སེམས་ཀྱི་འབྲེལ་བ། དངོས་པོ་དང་དངོས་པོའི་བར་གྱི་འབྲེལ་བ་སོགས་གང་ཅི་ཐད་ནས་གནད་དུ་གཏུགས་པའི་རིག་གཞུང་མང་པོ་གཏན་ལ་ཕབ་ཡོད། ཞིབ་འཇུག་བྱེད་ཐབས་ལ་ཕྱི་རོལ་གྱི་ལག་ཆ་གཞན་མི་དགོས་པར་རང་གི་ལུས་སེམས་ཀྱི་ཐོག་ནས་ཚུལ་ཁྲིམས་སྲུང་བ་དང་། སྒོམ་རྒྱག་པ། སྔགས་ཉམས་ལེན་བྱེད་པ་སོགས་ལ་བརྟེན། ཞིབ་འཇུག་གི་དམིགས་ཡུལ་དང་འབྲས་བུ་ནི་སེམས་གསལ་ཞིང་ཆོས་རྣམས་ཀྱི་མཐར་ཐུག་གི་གནས་ལུགས་མཐོང་བའོ། །ནང་གསེས་ལ་ནང་པའི་སེམས་ཀྱི་ཚན་རིག་དང་། ནང་པའི་ལྟ་གྲུབ། ནང་པའི་ཆོས་ལུགས་བཅས་གསུམ་དུ་ཕྱེ། དེ་ལས་ཆོས་ལུགས་ནི་ནང་ཆོས་ལ་དད་པ་བྱེད་པའི་ཆོས་དད་པ་ཁོ་ནས་ལོངས་སུ་སྤྱོད་པ་ཞིག་ཡིན་དུ་བཅུག་ཀྱང་།སེམས་ཀྱི་ཞིབ་འཇུག་དང་ལྟ་གྲུབ་གཉིས་ནི་ཆོས་ལུགས་ཀྱི་རང་བཞིན་ཁོ་ན་མ་ཡིན་པས་དེང་སང་ཆོས་དང་གྲུབ་མཐའི་རིགས་སུ་མ་དབྱེ་བར་ཚན་རིག་པ་དང་། མཚན་ཉིད་རིག་པ་བ། བསམ་བློ་པ་སོགས་ཤེས་རིག་པ་ཀུན་གྱིས་སྦྱོང་སྤྱོད་བྱ་ཡུལ་དུ་གྱུར། འགས་སངས་རྒྱས་པས་ཕྱི་རོལ་ཡུལ་གྱི་དངོས་པོའི་དཔལ་ཡོན་ལ་དོ་སྣང་བྱེད་མེད་དོ་ཞེ་ན་གཏན་ནས་མ་ཡིན་ཡིན་ཏེ། ནང་པའི་གཞུང་དག་ཏུ་དེང་སང་ཚན་རིག་གི་ཞིབ་འཇུག་བྱ་ཡུལ་གྱུར་པའི་ཕྱི་དངོས་པོའི་གནས་ཚུལ་བྱེ་བྲག་དེ་དག་གིས་མཚོན་དངོས་པོའི་ཆོས་ཀུན་ལ་རང་ཉིད་ཀྱི་ཐུན་མོང་མ་ཡིན་པའི་ངོས་འཛིན་བྱས་ཡོད་ཅིང་། འདས་ཟིན་པའི་དུས་སུ་ཚན་རིག་པས་ཕྱི་རོལ་གྱི་དངོས་པོའི་ཐད་ནས་གྲུབ་འབྲས་ཧ་ལས་པ་ཐོབ་ཡོད་པ་དེ་དག་དང་དེ་བསྟུན་གྱི་མཚན་ཉིད་ལྟ་གྲུབ་གསར་པ་བྱུང་བ་ཐམས་ཅད་ཀྱང་ནང་པའི་ཆོས་གཞུང་དུ་བསྟན་པའི་འདོད་ཚུལ་དག་དང་གཞི་རྩ་ནས་འགལ་བར་འགྱུར་པ་གཅིག་ཀྱང་བྱུང་མེད་པ་མ་ཟད། ལྡོག་པར་སངས་རྒྱས་པའི་ལྟ་བ༌ལ༌རྐང་བཙུགས་ནས་ར་སྤྲོད་བྱས་པ་ལྟ་བུ་ཧ་ལས་པ་ཇེ་མཐུན་འགྲོ་བཞིན་ཡོད་པས“སངས་རྒྱས་པའི་ཆོས་ནི་ཤེས་རབ་ཀྱི་རྨང་གཞིའི་སྟེང་དུ་བསྐྲུན་པའི་ཚན་རིག་ངོ་མ་ཞིག (ཚན་རིག་མཁས་དབང་དབྱིག་ཀྲི་པེའོའི་གསུང) ”ཡིན་པར་ཤེས། ཁྱད་པར་དུ་ནང་སེམས་ཀྱི་ཞིབ་འཇུག་ཐད་ལ་འཇིག་རྟེན་ན་ཆོས་ལུགས་གཞན་དང་ཚན་རིག་གང་གིས་ཀྱང་དོ་ཟླ་འོས་པ་མིན་ཏེ། དཔེར་ན་ཚན་རིག་ལ་མཚོན་ན་དུས་རབས་ཉི་ཤུ་པའི་ཡན་དུ་ནང་སེམས་ཀྱི་ཞིབ་འཇུག་ཐད་ལ་ཕལ་ཆེར་སྟོང་པ་རང་ཡིན་ཞིང་། དུས་རབས་ཉེར་གཅིག་གི་མགོ་ནས་འཛམ་གླིང་གི་ཚན་རིག་མཁས་དབང་དུ་མས་སེམས་ཀྱི་ཞིབ་འཇུག་ལ་དོ་སྣང་ཆེན་པོ་བྱེད་བཞིན་ཡོད། འོན་ཀྱང་ནང་པ་དང་བསྡུར་ན་ད་དུང་ལངས་མི་ཐུབ་པའི་ཕྲུ་གུ་དམར་འབྱར་ལྟ་བུར་ཆགས་ཡོད། དེར་བརྟེན་རང་ཉིད་ཀྱི་ཚན་རིག་གི་གྲུབ་འབྲས་སྔར་ལས་ལྷག་པར་འཕེལ་ཆེད་ནང་པའི་ཆོས་ལ་སློབ་སྦྱོང་བྱེད་མཁན་གྱི་ཚན་རིག་པའི་མཁས་དབང་ཇེ་མང་ནས་ཇེ་མང་འགྲོ་བཞིན་ཡོད་པ་མ་ཟད། དེ་དག་ལས་མི་ཉུང་བ་ཞིག་ནང་པའི་ཆོས་དད་པར་གྱུར། མདོར་ན། སངས་རྒྱས་ཆོས་དང་ཚན་རིག་གཅིག་མ་ཡིན་ཏེ། སངས་རྒྱས་ཆོས་ཀྱི་གཞི་ལམ་འབྲས་གསུམ་གྱི་གཞི་ལ་མཐོང་བ་མངོན་གྱུར་དང་། ཅུང་ཟད་ལྐོག་འགྱུར། ཤིན་ཏུ་ལྐོག་གྱུར་པ་བཅས་ཡོད་པ་ལས། ཚན་རིག་དང་འབྲེལ་བ་ཡོང་བ་གཙོ་བོ་ནི་མཐོང་བ་མངོན་གྱུར་གྱི་ཐད་ནས་ཡིན་ལ། ལམ་དང་འབྲས་བུའི་ཐོག་ནས་འབྲེལ་བ་ཡོང་བཞིན་མེད་ལ་ཡོང་དོན་ཡང་མེད། སངས་རྒྱས་ཀྱི་དགོངས་པ་མཐར་ཐུག་ཏུ་གྲུབ་པའི་དམ་པའི་ཆོས་ཀྱིས་ནི་འཇིག་རྟེན་ལ་འགྲེལ་བཤད་དམ་བསྒྱུར་བཅོས་བྱེད་པ་མ་ཡིན་ལ་འཇིག་རྟེན་གྱི་གནས་ལུགས་ངོ་མ་གསལ་པོར་བསྟན་ནས་མི་རྣམས་ལ་དེ་དང་མཐུན་པ་ཇི་ལྟར་བྱ་དགོས་པའི་གདམས་ངག་བསྟན་པས་ཐོག་མར་ཉིད་ནས་མི་རྣམས་ལ་འཐུས་ཚང་དང་འཕེལ་རྒྱས་གཏོང་དགོས་པའི་ལྷག་མ་སྤུ་ཙམ་བཞག་མེད། ཚན་རིག་གིས་སྟོང་གསུམ་གྱི་འཇིག་རྟེན་ཆེན་པོའི་གྲུ་ག་ཞིག་ནས་ཆ་རྒྱུས་འཚོལ་བས་ཐོག་མཐའ་བར་དུ་མི་འདང་ས་དང་མི་འགྲིག་ས་ཡོད་ལ་དུས་ནམ་ཡང་དག་བཅོས་དང་འཕེལ་རྒྱས་གཏང་དགོས་པའོ། །དེ་གཉིས་ལ་ཁྱོད་ཤི་ང་གསོན་གྱི་འགལ་བ་ཡང་མེད་དེ། ནང་པའི་རིག་གཞུང་དུ་བསྟན་པའི་ཤེས་བྱ་མཐའ་དག་ཚན་རིག་གིས་མཐོང་ཐུབ་པ་མ་ཡིན་ཡང་། ཚན་རིག་གིས་ཤེས་ཟིན་པ་ཐམས་ཅད་ནང་པའི་གཞུང་དུ་བསྟན་པའི་གཞི་རྩའི་ལྟ་བ་དང་འགལ་བ་སྤུ་ཙམ་བྱུང་མེད་ཅེས་ཆོས་ལ་ཞིབ་འཇུག་བྱེད་པའི་ཚན་རིག་པ་ཀུན་གྱིས་ངོས་འཛིན་བྱས། ཁ་ཅིག་གིས་དེ་ལྟ་ན་ཡང་དེ་གཉིས་རྣམ་པ་དང་ཁྱད་ཆོས་མི་འདྲ་བས་གཞི་གཅིག་ཏུ་མཉམ་པར་གནས་པ་དཀའོ་ཞེ་ན་དཔེར་ན་ཆོས་ལུགས་གཞན་དང་ཁྱོད་ཤི་ང་གསོན་གྱི་དམར་འཛིང་བྱས་ཏེ་འཚར་ལོངས་བྱུང་པའི་ཚན་རིག་གཞོན་ནུས་འཇིག་རྟེན་རྩེ་མོའི་ཡུལ་ནས་ནང་ཆོས་རྒན་པོ་མགྲོན་དུ་བཀུག་སྟེ་རང་ཉིད་ལྟེ་ཁྲག་འཕོ་པའི་ནུབ་ཕྱོགས་ན་གཅིག་ཕན་གཅིག་གྲོགས་ཀྱིས་མིའི་རིགས་ཀྱི་བློ་གྲོས་འཕེལ་བར་བརྩོན་བཞིན་ཡོད་པར་མཐོང་བ་ལྟ་བུས་མཚོན། ས་ཆ་གཅིག་ན་མཉམ་དུ་གནས་ཀྱང་གང་ཟག་གཅིག་གི་རྒྱུད་དུ་གནས་བར་མི་འགལ་བའི་ངེས་པ་ཅི་ཡོད་ཅེ་ན། དེང་སྐབས་ཚན་རིག་མཁས་པའི་གཙུག་ཏུ་གནས་པ་རྣམས་ཀྱིས་ནང་ཆོས་ཀྱི་གནས་ལུགས་ཆེས་དང་ལེན་བྱེད་སྲིད་མཁན་ནི་ཚན་རིག་པ་ཡིན་པའི་ཡིད་ཆེས་བརྟན་པོར་བཟུང་ནས་ནང་པའི་ཆོས་ལ་སྦྱོང་སྤྱོད་བྱེད་བཞིན་པ་དང་།ནང་ཆོས་ལ་མངའ་རྙེད་པའི་དགེ་བའི་བཤེས་གཉེན་དམ་པ་དག་གིས་ཀྱང་ཚན་རིག་ལ་ཐུགས་སྤྲོ་བས་དོན་གཉེར་བྱེད་བཞིན་ཡོད་པ་དག་ལ་ལྟོས། དེར་བརྟེན་ཚན་རིག་གི་གཞོན་ནུ་ལུས་སྟོབས་རྒྱས་བྱུང་ན་ནང་ཆོས་རྒན་པོའི་སྲོག་ལ་ཉེས་འདོད་དང་། ནང་ཆོས་རྒན་པོ་ལྔ་ལམ་དུ་མ་སོང་ན་ཚན་རིག་གཞོན་ནུ་འཚར་ལོངས་ཀྱི་གོ་སྐབས་མེད་འདོད་དང་།མ་འོངས་རྒྱང་རིང་གི་དུས་ནམ་ཞིག་སོ་དཀར་ཚན་རིག་གཞོན་ནུ་དང་དབུ་དཀར་ནང་ཆོས་རྒན་པོ་གཉིས་ཡོངས་ནས་གཅིག་ཏུ་འགྱུར་པར་འདོད་པ་སོགས་ནི་ཆོས་དང་ཚན་རིག་གཉིས་ཀ་ལ་ཆ་རྒྱུས་མེད་པར་མངོན་ཡང་དོན་དུ“ཆོས་ལུགས་ཀྱི་ལྟ་བ་དང་། ཚན་རིག་གི་ལྟ་བ། མཚན་ཉིད་ཀྱི་ལྟ་བ། དེང་རབས་ཀྱི་ལྟ་བ། ལངས་ཕྱོགས་ཀྱི་ལྟ་བ”སོགས་ཆགས་སྡང་གིས་བློ་མིག་བསྒྲིབས་པ་རྣམས་ཀྱིས་ཆོས་ཀུན་བདེན་པའི་གནས་ལུགས་ལྟ་ཅི། རང་ངོ་རང་གིས་མི་ཤེས་ལ་ཤེས་པའི་དུས་ཀྱང་མེད་དོ།སྨྲས་པ། འཇིག་རྟེན་ལས་འདས་དམ་ཆོས་ཟབ་མོའི་དོན། །འཇིག་རྟེན་འདི་ན་ཉམས་མེད་གནས་པ་ལ། །འཇིག་རྟེན་ཆོས་ཀྱི་འཕེལ་འགྲིབ་ཚུལ་ལྡན་པས། །འཇིག་རྟེན་ལུགས་ནས་ཅུང་ཟད་བརྗོད་པ་འགའ། །སྔོན་བྱོན་དམ་པས་མངོན་པར་མ་ཕྱུང་དང་། །རྗེས་འབྱུང་སྐྱེ་བོས་མི་མཐོང་ཆོས་མིན་ཡང་། །ནོར་གྱིས་སྨྱོན་པའི་དེང་གི་སེར་སྐྱ་ལ། །དུས་ལྟར་བསྟན་པར་ཀུན་གྱིས་རྟོགས་པར་ཤོག །